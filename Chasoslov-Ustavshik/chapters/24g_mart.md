=мѣ́сецъ ма́ртъ .=
{{text_align=center}}

\[а҃\] С=т҃ы́ѧ прпⷣбнᲂмч҃нцы є҆ѵ̾дᲂкі́и . а҆ллилꙋ́їѧ . трᲂпа́рь . гла́съ , и҃ .= ~И҆́же пра́вᲂстїю ᲂу҆́мнᲂю , дш҃ꙋ свᲂю̀ привѧза́вши в̾ любо́вь хрⷭ҇то́вꙋ , тлѣ́нныхъ и҆ кра́сныхъ и҆ вре́менныхъ забы́тїемъ претечѐ ꙗ҆́кѡ сло́вꙋ ᲂу҆чени́ца . пᲂще́нїемъ же стра́сти ᲂу҆мертви́вши , и҆ страда́льчески втᲂро́е врага̀ пᲂсрами́ла є҆сѝ . тѣ́мъ хрⷭ҇то́съ сꙋгꙋ́бымъ вѣнца́мъ спᲂдо́би тѧ̀ , сла́внаѧ є҆ѵ̾дᲂкі́е прпⷣбнаѧ страстᲂте́рпице . є҆го́же мᲂлѝ , да спасе́тъ дш҃а на́ша . =кᲂнда́къ . гла́съ , а҃ . Въ= по́двизѣхъ ᲂу҆спѣ́шнѡ вᲂзсїѧ́вши , бдѣ́нїемъ и҆ мл҃твами бг҃а ᲂу҆мᲂли́ла є҆сѝ , спасѝ на́съ вѣ́рᲂю чтꙋ́щїѧ тѧ̀ , є҆ѵ̾дᲂкі́е всечестна́ѧ прпⷣбнаѧ . и҆ со а҆́гг҃лы прⷭ҇нѡ ликꙋ́ющи , мᲂлѝ непреста́ннѡ ѡ҆ всѣ́хъ на́съ . =дрꙋгі́и , кᲂнда́къ . гла́съ , д҃ . Во= страда́нїи свᲂе́мъ до́брѣ пᲂд̾виза́вшисѧ , и҆ по сме́рти на́съ ѡ҆сщ҃а́еши , чꙋде́съ и҆злїѧ́нїи всехва́льнаѧ , вѣ́рᲂю прибѣга́ющїѧ , в̾ бжⷭ҇твенꙋю цр҃квь твᲂю̀ , и҆ тᲂржествꙋ́юще мо́лимъ тѧ , прпⷣбнаѧ мч҃нце є҆ѵ̾дᲂкі́е , да и҆зба́вимсѧ недꙋ́гъ дш҃е́вныхъ , и҆ чꙋде́съ бл҃гᲂда́ть пᲂчерпе́мъ .

\[в҃\] С=т҃а́гѡ сщ҃еннᲂмч҃нка ѳеᲂдѡ́та є҆пкⷭ҇па кирине́йскагѡ . а҆ллилꙋ́їѧ . кᲂнда́къ . гла́съ , г҃ .= ~Мо́рѧ ѕлᲂвѣ́рїе ѡ҆бличи́лъ є҆сѝ , и҆ и҆́дᲂльскагѡ без̾бо́жїѧ ле́сть , вѣ́рᲂю правᲂвѣ́рїѧ ᲂу҆ѧзви́лъ є҆сѝ . и҆ всесᲂжже́нїе бжⷭ҇твено бы́въ , чꙋдᲂдѣ́йствїемъ ѡ҆рᲂша́еши кᲂнцы̀ . ѻ҆́ч҃е ст҃лю ѳеᲂдѡ́те , хрⷭ҇та̀ бг҃а мᲂлѝ , дарᲂва́ти на́мъ ве́лїю ми́лᲂсть .

=🕂= И҆́=же во ст҃ы́хъ ѻ҆ц҃а на́шегѡ а҆рсе́нїѧ є҆пкⷭ҇па тверска́гѡ . трᲂпа́рь . гла́съ , и҃ .= ~Бл҃гᲂче́стнѡ пᲂжи́въ во ст҃льствѣ , лю́ди прᲂсвѣти́въ ᲂу҆че́нїемъ свᲂи́мъ , и҆ ѡ҆́храмѣ пречⷭ҇тыѧ вельмѝ пᲂдвиза́всѧ , и҆ люби́тель и҆́нᲂкѡмъ бы́въ . сегѡ̀ ра́ди ѿ хрⷭ҇та̀ па́ствы свᲂеѧ̀ вѣне́цъ прїе́мъ . тѣ́мже ꙗ҆́кѡ а҆пⷭ҇льскагѡ прⷭ҇то́ла намѣ́стника , и҆ ст҃лѧ вели́кагѡ , чтꙋ́ще тѧ мо́лимъ , ча́да твᲂѧ̀ бл҃же́нне , ѿ всѣ́хъ бѣ́дъ и҆зба́ви на́съ , є҆́же ко хрⷭ҇тꙋ̀ мᲂли́твами твᲂи́ми , ст҃лю хрⷭ҇то́въ а҆рсе́нїе ѻ҆́ч҃е на́шъ . =кᲂнда́къ . гла́съ , и҃ .= ~Вᲂспрїе́мши ра́дᲂстнѡ честны́ѧ твᲂѧ̀ мо́щи , пречи́стаѧ цр҃кви , в̾ню́же че́стнѡ внᲂси́ми мно́жествᲂмъ сщ҃еннᲂи҆́нѡкъ , и҆ кн҃зе́мъ бл҃гᲂвѣ́рнымъ тѧ̀ прїе́мшимъ , ꙗ҆́кѡ сᲂкро́вище мнᲂгᲂцѣ́ннᲂе . тѣ́мже и҆ мы̀ ны́нѣ твᲂеѧ̀ ѻ҆гра́ды слᲂве́сныѧ ѻ҆́вцы , ѻ҆́крестъ ра́ки твᲂеѧ̀ пред̾стᲂѧ́ще , любе́знѡ вᲂпїе́мъ ти , незабꙋ́ди ча́дъ свᲂи́хъ ѻ҆́ч҃е , и҆́хже мꙋ́дрѣ сᲂбра̀ и҆ вᲂз̾любѝ , ꙗ҆́кѡ да зᲂве́мъ ти , ра́дꙋисѧ ст҃лю а҆рсе́нїе , па́стырю и҆ ᲂу҆чи́телю на́шъ .

\[г҃\] С=т҃ы́хъ мꙋ́ченикъ , є҆ѵ̾тро́пїѧ , клеѡ́ника , и҆ васили́ска . а҆ллилꙋ́їѧ .=

\[д҃\] П=рпⷣбнагѡ ѻ҆ц҃а на́шегѡ гера́сима , и҆́же на і҆ѡрда́нѣ . а҆ллилꙋ́їѧ . трᲂпа́рь . гла́съ , и҃ .= ~И҆́же в̾ пᲂще́нїи беспло́тнᲂе , во бдѣ́нїихъ же си́льнᲂе , во и҆скꙋше́нїи же непᲂбѣди́мᲂе , и҆ в̾ мл҃твахъ непреста́ннᲂе , во всѣ́хъ тре́звенᲂе бг҃ᲂно́се ѻ҆́ч҃е гера́симе стѧжа́въ . и҆ житїе́мъ свᲂи́мъ а҆́гг҃лы ᲂу҆диви́лъ є҆сѝ , и҆ бѣсо́вскїѧ прᲂгна́лъ є҆сѝ пᲂлкѝ , и҆ вѣ́рныхъ весели́ши срⷣца̀ бл҃же́нне , ѿ ѻ҆нꙋ́дꙋ же пᲂвинꙋ́сѧ ти ѕвѣ́рь . тѣ́мже и҆мѣ́ѧ дерзнᲂве́нїе ко́ гдⷭ҇ꙋ , мᲂлѝ да спасе́тъ дш҃а на́ша . =кᲂнда́къ . гла́съ , д҃ .= ~Вᲂзгᲂрѣ́всѧ раче́нїемъ го́рнимъ , же́стᲂсть пꙋсты́ни і҆ѡрда́нᲂвы , па́че всѣ́хъ ми́ра сла́дкихъ пред̾пᲂчтѐ . ѿ ѻ҆нꙋ́дꙋ же пᲂвинꙋ́сѧ ти звѣ̑рь , да́же до сме́рти ѻ҆́ч҃е пᲂслꙋ́шнѣ , и҆ жа́лᲂстнѣ на́ грᲂбѣ ти сᲂверши́в̾ , прᲂсла́вльшꙋ тѧ бг҃ꙋ . к̾ немꙋ́ же мᲂлѧ́сѧ , и҆ ѡ҆ на́съ ѻ҆́ч҃е гера́симе пᲂмина́й .

\[є҃\] С=т҃а́гѡ мч҃нка , ко́нана градарѧ̀ . а҆ллилꙋ́їѧ . трᲂпа́рь . гла́съ , г҃ .= ~Ꙗ҆́кѡ дв҃ьственика преди́вна , и҆ мч҃нка непᲂбѣди́ма , бл҃же́ннагѡ страда́льца , на бѣсы̀ вла́сть прїе́мшагѡ , ко́нана пѣ́сньми вᲂсхва́лимъ , и҆ к̾ немꙋ̀ вᲂзᲂпїе́мъ , мᲂлѝ хрⷭ҇та̀ бг҃а , да спасе́тъ дш҃а на́ша . =кᲂнда́къ . гла́съ , г҃ .= ~Чистᲂто́ю ꙗ҆́кѡ а҆́гг҃лъ на землѝ по́живъ , ѿ ѻ҆нꙋ́дꙋ же и҆ сᲂбесѣ́дникъ а҆́гг҃лѡмъ бы́ти спᲂдо́бисѧ . и҆ рᲂди́телѧ ко хрⷭ҇то́вꙋ пᲂзна́нїю приве́дъ . и҆ хрⷭ҇та̀ є҆ди́нᲂгѡ бг҃а и҆спᲂвѣ́да , и҆ страда́въ до́крᲂве мч҃нче ко́нане . мᲂлѝ хрⷭ҇та̀ бг҃а , непреста́ннѡ ѡ҆ всѣ́хъ на́съ .

\[ѕ҃\] С=т҃ы́хъ мч҃нкъ четы́редесѧти двꙋ̀ и҆́же во а҆ммᲂрі́и . трᲂпа́рь . гла́съ , д҃ .= ~Мч҃нцы твᲂѝ гдⷭ҇и , во страда́нїихъ свᲂи́хъ вѣнцы̀ прїѧ́ша нетлѣ́нныѧ , ѿ тебѐ бг҃а на́шегѡ . и҆мꙋ́ще бо крѣ́пᲂсть твᲂю̀ непᲂбѣди́мꙋю , мꙋ́чащихъ ᲂу҆праздни́ша . и҆ сᲂкрꙋши́ша бѣсо́мъ немᲂщна́ѧ шата́нїѧ . тѣ́хъ мл҃твами хрⷭ҇тѐ бж҃е спасѝ дш҃а на́ша . =кᲂнда́къ . гла́съ , в҃ .= ~Бг҃ᲂꙗ҆вле́нныѧ ѕвѣ́зды вѣ́ры , и҆́же по хрⷭ҇тѣ̀ ᲂу҆се́рднѡ пᲂстрада́вшїѧ , пᲂхва́льными вѣнцы̀ дᲂсто́йнѡ всѝ вѣнча́емъ , ѡ҆ на́съ мᲂлѧ́щїѧсѧ хрⷭ҇то́ви , ꙗ҆́кѡ стᲂлпы̀ сꙋ́ща и҆ забра́ла хрⷭ҇тїа́нстѣй ѻ҆́бласти .

\[з҃\] С=т҃ы́хъ сщ҃еннᲂмꙋ́ченикъ , и҆́же в̾ херсо́нѣ є҆пкⷭ҇пъствᲂвавшихъ , васи́лїѧ , є҆фре́ма , и҆ про́чихъ . а҆ллилꙋ́їѧ . кᲂнда́къ . гла́съ , в҃ .= ~Свѣтᲂно́сныи де́нь наста̀ , па́стырей є҆пкⷭ҇пъствᲂвавшихъ свѣ́тлѡ в̾ херсо́нѣ , и҆́хже вᲂспѣва́емъ пра́здникъ , пᲂстрада́вшихъ за хрⷭ҇то́вы ѻ҆́вцы . ѽ сщ҃еннᲂмч҃нцы , мᲂли́те па́стыремъ нача́льника хрⷭ҇та̀ , и҆ на́съ причестѝ десна́гѡ ѻ҆ве́цъ стᲂѧ́нїѧ , да вᲂпїе́мъ ва́мъ , ра́дꙋйтесѧ сщ҃е́ннїи ѻ҆ц҃ы̀ , и҆́же за хрⷭ҇та̀ кро́вь свᲂю̀ и҆злїѧ́вше .

\[и҃\] П=рпⷣбнагѡ ѻ҆ц҃а на́шегѡ и҆ и҆спᲂвѣ́дника , ѳеѡфила́кта а҆рхїє҆пкⷭ҇па никᲂмиді́йскагѡ . а҆ллилꙋ́їѧ . кᲂнда́къ . гла́съ , в҃ .= ~Свѣти́льникъ свѣ́телъ пᲂказа́сѧ в̾ кᲂнцѣ́хъ , ст҃лю ѳеѡфила́кте , є҆динᲂсꙋ́щна ѻ҆ц҃ꙋ и҆ дх҃ꙋ сло́ва ты̀ прᲂпᲂвѣ́давъ . бжⷭ҇твеныхъ ѻ҆ц҃ъ сᲂбо́ръ ᲂу҆ѧсни́лъ є҆сѝ , и҆ трⷪ҇цѣ ᲂу҆го́дникъ ꙗ҆ви́сѧ . є҆́йже пред̾стᲂѧ̀ , мᲂлѝ непреста́ннѡ ѡ҆ всѣ́хъ на́съ .

\[ѳ҃\] =🕂= С=т҃ы́хъ великᲂмч҃нкъ четы́редесѧти , и҆́же в̾ севасті́и . трᲂпа́рь . гла́съ , а҃ .= ~Стрⷭ҇тьмѝ ст҃ы́хъ ꙗ҆́же по тебѣ̀ прїѧ́ша , ᲂу҆мᲂле́нъ бꙋ́ди гдⷭ҇и , и҆ всѧ̀ на́ша стра́сти и҆ бᲂлѣ́зни и҆сцѣлѝ , чл҃кᲂлю́бче мо́лимъ тѧ . =дрꙋгі́и , трᲂпа́рь . гла́съ , то́йже .= ~Страстᲂно́сцы всечестні́и , во́ини хрⷭ҇то́ви четы́редесѧте , тве́рдїи ѻ҆рꙋ́жницы , сквᲂзѣ̀ ѻ҆́гнь и҆ во́дꙋ прᲂидо́сте , и҆ а҆́гг҃лѡмъ сᲂгра́ждане бы́сте , с̾ ни́ми же мᲂли́тесѧ хрⷭ҇то́ви , с̾ вѣ́рᲂю ѡ҆ хва́лѧщихъ ва́съ . сла́ва да́вшемꙋ ва́мъ крѣ́пᲂсть . сла́ва вѣнча́вшемꙋ ва́съ . сла́ва даю́щемꙋ ва́ми всѣ́мъ и҆сцѣле́нїе . =кᲂнда́къ . гла́съ , ѕ҃ .= ~Всѐ во́инство ми́ра ѡ҆ста́вльше , и҆ на́ нб҃сѣхъ влⷣцѣ прилѣпи́стесѧ , страстᲂте́рпцы гдⷭ҇ни четы́редесѧте . сквᲂзѣ́ бо ѻ҆́гнь и҆ во́дꙋ прᲂше́дше бл҃же́ннїи , дᲂсто́йнѡ прїѧ́сте сла́вꙋ с̾небе́съ , и҆ вѣне́цъ мно́жествᲂ .

\[і҃\] С=т҃а́гѡ мч҃нка кѡ́ндрата , и҆ и҆́же съ ни́мъ . а҆ллилꙋ́їѧ .=

\[а҃і\] И҆́=же во ст҃ы́хъ ѻ҆ц҃а на́шегѡ сᲂфро́нїѧ премꙋ́драгѡ патрїа́рха і҆єрⷭ҇ли́мскагѡ . а҆ллилꙋ́їѧ . трᲂпа́рь . гла́съ , и҃ .= ~Правᲂсла́вїю наста́вниче , бл҃гᲂче́стїѧ ᲂу҆чи́телю , і҆єрⷭ҇ли́мꙋ свѣти́льниче , а҆рхїєре́ѡмъ бг҃ᲂдх҃нᲂве́ннᲂе ᲂу҆дᲂбре́нїе , сᲂфро́нїе премꙋ́дре , ᲂу҆че́нїи бжⷭ҇твеныхъ всѧ̀ и҆спо́лнилъ є҆сѝ , и҆ в̾ жи́зненыи пꙋ́ть наста́вль , к̾ го́рнемꙋ ше́ствїю , ᲂу҆го́дниче гдⷭ҇нь , мᲂлѝ хрⷭ҇та̀ бг҃а , да спасе́тъ дш҃а на́ша . =кᲂнда́къ . гла́съ , и҃ .= ~И҆́же бжⷭ҇твенᲂю ре́внᲂстїю пᲂдви́гсѧ , и҆ и҆́стинныхъ пᲂвелѣ́нїй ᲂу҆стнѣ̀ распрᲂсте́ръ , цр҃ко́внаѧ ѻ҆снᲂва́нїѧ бл҃гᲂꙋзако́нивъ , и҆ тꙋ̀ сꙋ́щимъ и҆́нᲂческимъ сᲂста́вᲂмъ пре́давъ , премꙋ́дрыи в̾ патрїа́рсѣхъ , і҆єрⷭ҇ли́мскїи сᲂфро́нїе , всемꙋ́драѧ слᲂвеса̀ во свѣ́тъ и҆зведѐ . и҆́ми же наставлѧ́еми зᲂве́мъ ти , ра́дꙋисѧ свѣ́тлаѧ правᲂсла́внымъ пᲂхвалᲂ̀ .

=🕂= И҆́=же во ст҃ы́хъ ѻ҆ц҃а на́шегѡ є҆ѵ̾ѳѵ́мїѧ , а҆рхїє҆пкⷭ҇па нᲂвгᲂро́дскаго чꙋдᲂтво́рца . трᲂпа́рь . гла́съ , д҃ .= ~И҆збра́нъ бы́въ бг҃ᲂви ѿ ю҆́нᲂсти , ст҃лю є҆ѵ̾ѳѵ́мїе . и҆ сегѡ̀ ра́ди а҆рхїєре́йства са́нᲂмъ пᲂчте́нъ бы́въ , ᲂу҆па́слъ є҆сѝ лю́ди , и҆́же тебѣ̀ бг҃ᲂмъ врꙋче́нныѧ . тѣ́мже и҆ по преставле́нїи чꙋде́съ дарᲂва́нїѧ ѿ́ гдⷭ҇а прїѧ́лъ є҆сѝ , и҆сцѣлѧ́ти разли́чныѧ недꙋ́ги . тᲂгѡ̀ мᲂлѝ ѡ҆ на́съ сᲂверша́ющихъ честнꙋ́ю па́мѧть твᲂю̀ , да тебѐ всѝ непреста́ннѡ велича́емъ . =кᲂнда́къ . гла́съ , и҃ .= ~Ꙗ҆́кѡ а҆рхїєре́ѡмъ сᲂпресто́льникъ , и҆ ст҃лемъ и҆зрѧ́дныи пᲂбо́рникъ бы́лъ є҆сѝ ст҃лю є҆ѵ̾ѳѵ́мїе , непреста́й сᲂхранѧ́ѧ ѻ҆те́чество свᲂѐ , гра́дъ же и҆ лю́ди , и҆́же тебѣ̀ вѣ́рᲂю пᲂчита́ющихъ , и҆ честны́мъ мᲂще́мъ твᲂи́мъ пᲂкланѧ́ющихсѧ , да велегла́снѡ тебѣ̀ всѝ вᲂпїе́мъ , ра́дꙋисѧ ст҃лю бг҃ᲂмꙋ́дре .

\[в҃і\] П=рпⷣбнагѡ ѻ҆ц҃а на́шегѡ ѳеѡ́фана и҆спᲂвѣ́дника сигрїа́нскагѡ . а҆ллилꙋ́їѧ . трᲂпа́рь . гла́съ , и҃ .= ~Правᲂсла́вїю наста́вниче , бл҃гᲂче́стїѧ ᲂу҆чи́телю и҆ чистᲂтѣ̀ , вселе́ннѣй свѣти́льниче , а҆рхїєре́ѡмъ бг҃ᲂдх҃нᲂве́ннᲂе ᲂу҆дᲂбре́нїе , ѳеѡ́фане премꙋ́дре . ᲂу҆че́нїемъ бо твᲂи́мъ всѧ̀ прᲂсвѣти́лъ є҆сѝ , цѣвни́це дх҃о́внаѧ . мᲂлѝ хрⷭ҇та̀ бг҃а спасти́сѧ дш҃а́мъ на́шимъ . =кᲂнда́къ . гла́съ , в҃ .= ~Свы́ше прїе́мъ бжⷭ҇твенᲂе ѿкрᲂве́нїе , сᲂтща́нїемъ и҆зше́лъ є҆сѝ ѿ среды̀ мᲂлвы̀ жите́йскїѧ . и҆ ᲂу҆єдини́всѧ прпⷣбне , чꙋде́съ прїѧ́тъ дѣ́йствᲂ , и҆ пррⷪ҇чества дᲂстᲂѧ́нїе , бᲂга́тства и҆ сꙋпрꙋ́жницы лиши́всѧ .

И҆́=же во ст҃ы́хъ ѻ҆ц҃а на́шегѡ , григо́рїѧ па́пы ри́мскагѡ , сᲂтво́ршагѡ прежесщ҃е́ннꙋю слꙋ́жбꙋ .= с=лꙋ́жбы , григо́рїю нѣ́сть . трᲂпа́рь . гла́съ , д҃ .= ~И҆́же ѿ́ бг҃а свы́ше бжⷭ҇твенꙋю бл҃гᲂда́ть вᲂспрїе́мъ , сла́вне григо́рїе , и҆ тᲂгѡ̀ си́лᲂю ᲂу҆крѣплѧ́емъ , є҆ѵⷢ҇а́льски хᲂди́ти и҆зво́лилъ є҆сѝ , ѿ ѻ҆нꙋ́дꙋ же ѿ хрⷭ҇та̀ вᲂзме́здїе трꙋдо́мъ ѡ҆брѣ́те всебл҃же́нне . є҆го́же мᲂлѝ , да спасе́тъ дш҃а на́ша . =кᲂнда́къ . гла́съ , г҃ .= ~Чредᲂнача́льникъ пᲂказа́сѧ , нача́льника па́стыремъ хрⷭ҇та̀ . и҆́нᲂкѡмъ чреды̀ ѻ҆́ч҃е григо́рїе , ко ѡ҆гра́дѣ наставлѧ́ѧ нбⷭ҇нѣй , пᲂдо́бникъ по́стникѡмъ ꙗ҆ви́сѧ и҆ ѻ҆́бразъ . ѿтꙋ́дꙋ наꙋчи́въ ста́до хрⷭ҇то́во за́пᲂвѣдемъ є҆гѡ̀ . ны́нѣ же с̾ ни́ми ра́дꙋешисѧ и҆ ликꙋ́еши в̾ нбⷭ҇ныхъ кро́вѣхъ .

\[г҃і\] И҆́=же во ст҃ы́хъ ѻ҆ц҃а на́шегѡ ники́фᲂра , патрїа́рха цр҃ѧ гра́да . а҆ллилꙋ́їѧ . кᲂнда́къ . гла́съ , а҃ .= ~Ли́къ патрїа́ршескїи , ст҃ꙋ́ю ти па́мѧть хвала́ми и҆ пѣ́сньми ники́фᲂре чте́тъ , в̾ прелᲂже́нїи бо прїѧ́тъ дш҃ꙋ твᲂю̀ сла́вне . тѣ́мъ дне́сь честна́ѧ цр҃кви велича́ющи хрⷭ҇та̀ цр҃ѧ , сла́витъ є҆ди́нагѡ чл҃кᲂлю́бца .

\[д҃і\] П=рпⷣбнагѡ ѻ҆ц҃а на́шегѡ венеди́кта . а҆ллилꙋ́їѧ . кᲂнда́къ . гла́съ , д҃ .= ~Вᲂз̾гᲂрѣ́всѧ раче́нїемъ го́рнимъ , и҆ ст҃ы́мъ дх҃ᲂмъ , всѧ̀ прᲂсвѣти́лъ є҆сѝ , ѻ҆́ч҃е прпⷣбне венеди́кте сщ҃е́нне . непреста́ннѡ мᲂлѝ хрⷭ҇та̀ бг҃а пребл҃же́нне , ѡ҆ всѣ́хъ на́съ .

\[є҃і\] С=т҃а́гѡ мч҃нка а҆га́пїѧ , и҆ и҆́же с̾ ни́мъ . а҆ллилꙋ́їѧ .=

\[ѕ҃і\] С=т҃а́гѡ мч҃нка сави́на . а҆ллилꙋ́їѧ . кᲂнда́къ . гла́съ , и҃ .= ~Бжⷭ҇твенаѧ про́зѧбль , цвѣ́тъ неꙋвѧда́ющїи , рᲂзга̀ мнᲂгᲂпло́днаѧ бг҃ᲂно́се сави́не , вѣ́рᲂю чтꙋ́щихъ па́мѧть твᲂю̀ , весе́лїѧ твᲂегѡ̀ и҆спо́лни , и҆ мᲂлѝ непреста́ннѡ ѡ҆ всѣ́хъ на́съ .

\[з҃і\] П=рпⷣбнагѡ ѻ҆ц҃а на́шегѡ а҆леѯі́ѧ , чл҃ка бж҃їѧ . трᲂпа́рь . гла́съ , д҃ .= ~Ꙗ҆́кѡ чистᲂты̀ свѣти́льникъ ꙗ҆ви́сѧ пресвѣ́телъ , ди́вныи а҆леѯі́е . и҆́бо тлѣ́нныи черто́гъ , на нетлѣ́ннᲂе бж҃їе црⷭ҇тво премѣни́въ , ꙗ҆́кѡ цѣлᲂмꙋ́дрїѧ дѣ́латель преи҆зрѧ́денъ . сегѡ̀ ра́ди пред̾стᲂѧ̀ бг҃ᲂви всѣ́хъ цр҃ю , є҆го́же мᲂлѝ дарᲂва́ти на́мъ ми́ръ и҆ ве́лїю млⷭ҇ть . =дрꙋгі́и , трᲂпа́рь . гла́съ , д҃ .= ~Вᲂзвы́сивсѧ на дᲂбрᲂдѣ́тель , ѡ҆чи́стивъ си̑ ᲂу҆́мъ , и҆ к̾ жела́нїю кра́йнемꙋ дᲂсти́глъ є҆сѝ , без̾стра́стїемъ ᲂу҆краси́въ житїѐ свᲂѐ . пᲂще́нїе и҆зрѧ́днѡ со́вѣстїю чи́стᲂю вᲂспрїе́мъ . в̾ мл҃твахъ ꙗ҆́кѡ беспло́тенъ пребыва́ѧ . и҆ вᲂсїѧ́лъ є҆сѝ ꙗ҆́кѡ со́лнце в̾ ми́рѣ , пребл҃же́нне а҆леѯі́е . =кᲂнда́къ . гла́съ , в҃ .= ~До́мъ свᲂе́ю рᲂди́телю ꙗ҆́кѡ чꙋ́ждь и҆мѣ́ѧ , и҆ вᲂдвᲂри́сѧ ᲂу҆́бѡ и҆дѣ́же вѣне́цъ прїѧ́лъ є҆сѝ свы́ше , чл҃че бж҃їи а҆леѯі́е . ди́венъ на землѝ ꙗ҆́вльсѧ а҆́гг҃лѡмъ , и҆ чл҃кѡмъ свѣти́лᲂ .

=🕂= П=рпⷣбнагѡ ѻ҆ц҃а на́шегѡ и҆гꙋ́мена мака́рїѧ , калѧ́зинскагѡ чꙋдᲂтво́рца . трᲂпа́рь . гла́съ , и҃ .= ~Плᲂтьска́ѧ мꙋдрᲂва́нїѧ ѻ҆́ч҃е мака́рїе , вᲂздержа́нїемъ и҆ бдѣ́нїемъ ᲂу҆мертви́лъ є҆сѝ . и҆ мѣ́сто на не́мже по́ты свᲂѧ̀ и҆злїѧ́лъ є҆сѝ , ꙗ҆́кѡ трꙋба̀ вᲂпїе́тъ къ бг҃ꙋ , пᲂвѣ́дающи твᲂѧ̀ и҆справле́нїѧ . и҆ по сме́рти чⷭ҇тны́ѧ твᲂѧ̀ мо́щи и҆стᲂча́ютъ и҆сцѣле́нїѧ . тѣ́мже вᲂпїе́мъ ти , мᲂлѝ хрⷭ҇та̀ бг҃а , да спасе́тъ дш҃а на́ша . =кᲂнда́къ . гла́съ , в҃ .= ~Вы́шнихъ жела́ѧ , вᲂздержа́нїемъ и҆ трꙋды̀ и҆ по́ты напита́всѧ , жела́нїе пло́ти свᲂеѧ̀ ѡ҆бꙋзда́въ . чꙋде́съ да́ръ прїи́мъ ѿ хрⷭ҇та̀ бг҃а , и҆ свѣти́льникъ ꙗ҆ви́сѧ пресвѣ́тлыи . тѣ́мже хрⷭ҇то́ва цр҃кви пѣ́сньми сла́витъ тѧ , прпⷣбне мака́рїе ѻ҆́ч҃е на́шъ .

\[и҃і\] И҆́=же во ст҃ы́хъ ѻ҆ц҃а на́шегѡ кѷри́ла , патрїа́рха і҆єрⷭ҇ли́мскагѡ . а҆ллилꙋ́їѧ .=

\[ѳ҃і\] С=т҃ы́хъ мч҃нкъ хриса́нѳа и҆ да́рїи . а҆ллилꙋ́їѧ .=

\[к҃\] П=рпⷣбныхъ ѻ҆ц҃ъ на́шихъ , и҆́же во ѻ҆би́тели ст҃а́гѡ са́вы и҆збїе́нныхъ ѿсрацы́нъ . а҆ллилꙋ́їѧ . трᲂпа́рь . гла́съ , д҃ .= ~Бж҃е ѻ҆ц҃ъ на́шихъ , твᲂрѧ́и прⷭ҇нѡ с̾ на́ми по твᲂемꙋ̀ смᲂтре́нїю , не ѿста́ви млⷭ҇ти твᲂеѧ̀ ѿ на́съ , но тѣ́хъ мл҃твами во смире́нїи ᲂу҆стро́й живо́тъ на́шъ . =кᲂнда́къ . гла́съ , д҃ .= ~Земны́хъ и҆ тлѣ́нныхъ наслажде́нїе , презрѣ́вше , ꙗ҆́вѣ пребл҃же́ннїи . пꙋсты́ннᲂе житїѐ и҆зво́ливше , ми́ра же краснѣ́йшее и҆ пи́щи вре́менныѧ вᲂз̾ненави́дѣвше . ѿ ѻ҆нꙋ́дꙋ же спᲂдо́бистесѧ нбⷭ҇нᲂмꙋ црⷭ҇твїю , с̾ ли́ки мч҃нкъ и҆ по́стникъ веселѧ́щесѧ . тѣ́мже чтꙋ́ще па́мѧть ва́шꙋ , вᲂпїе́мъ ва́мъ прилѣ́жнѡ , ѿ бѣ́дъ на́съ ѻ҆ц҃ы и҆зба́вите .

\[к҃а\] П=рпⷣбнагѡ ѻ҆ц҃а на́шегѡ і҆а́кѡва є҆пкⷭ҇па и҆ и҆спᲂвѣ́дника . а҆ллилꙋ́їѧ .=

\[к҃в\] С=т҃а́гѡ сщ҃еннᲂмч҃нка васи́лїѧ , презви́тера а҆нки́рскїѧ цр҃кви . а҆ллилꙋ́їѧ . кᲂнда́къ . гла́съ , и҃ .= ~Зако́ннѡ тече́нїе сᲂверши́въ , и҆ вѣ́рꙋ сᲂблю́лъ є҆сѝ сщ҃еннᲂмч҃нче васи́лїе . сегѡ̀ ра́ди мꙋче́нїѧ вѣнце́мъ спᲂдо́бисѧ . и҆ цр҃кви сто́лпъ непᲂкᲂлѣби́мъ ꙗ҆ви́сѧ , сн҃а сᲂбезнача́льна ѻ҆ц҃ꙋ и҆ дх҃ꙋ и҆спᲂвѣ́давъ , трⷪ҇цꙋ нераздѣ́льнꙋю . ю҆́же мᲂлѝ , и҆зба́витисѧ ѿ бѣ́дъ чтꙋ́щимъ тѧ̀ . да зᲂве́мъ ти , ра́дꙋисѧ васи́лїе бг҃ᲂмꙋ́дре .

\[к҃г\] П=рпⷣбнагѡ ѻ҆ц҃а на́шегѡ ни́кᲂна , и҆ рч҃ѳ ᲂу҆чени́къ є҆гѡ̀ . а҆ллилꙋ́їѧ . кᲂнда́къ . гла́съ , д҃ .= ~Прпⷣбнѡ пᲂжи́въ ни́кᲂне пе́рвїе , и҆ ли́къ со́бралъ є҆сѝ бг҃ᲂпᲂко́ренъ , бл҃гᲂче́стнѡ при́снѡ пᲂслѣ́дꙋющихъ тебѣ̀ . ѿ вᲂсто́ка к̾ за́падꙋ вᲂсїѧ́вше , ꙗ҆́кᲂже сл҃нце свѣтᲂно́сными лꙋча́ми страда́нїи , и҆ ᲂу҆бі́йствᲂмъ крᲂве́й ва́шихъ пре́лесть ᲂу҆ма́ливше .

\[к҃д\] 🕃 П=ред̾пра́зднество бл҃гᲂвѣ́щенїѧ , прест҃ы́ѧ бцⷣы . трᲂпа́рь . гла́съ , и҃ .= ~Пᲂвелѣ́ннᲂе та́инство прїе́мъ в̾ ра́зꙋмѣ , в̾ кро́вѣ і҆ѡ́сифᲂвѣ тща́нїемъ пред̾ста̀ беспло́тныи , гл҃ѧ неи҆скꙋ́снѣй бра́кꙋ , преклᲂне́и с̾хᲂжде́нїемъ нб҃са̀ , в̾мѣща́етсѧ не и҆змѣ́ннѡ ве́сь в̾ тѧ̀ . є҆го́же и҆ ви́дѧ во ᲂу҆тро́бѣ твᲂе́й прїе́мша ра́бїи зра́къ , ᲂу҆жаса́юсѧ зва́ти тѝ , ра́дꙋисѧ невѣ́сто неневѣ́стнаѧ . =кᲂнда́къ . гла́съ , и҃ .= ~Всѣ́мъ земны́мъ нача́ло спасе́нїѧ на́шегѡ ты̀ є҆сѝ бцⷣе дв҃о . бж҃їи бо слꙋжи́тель с̾ нб҃съ по́сланъ пред̾ста́ти тебѣ̀ , вели́кїи чинᲂнача́льникъ гаврїи́лъ . ра́дᲂсть ѡ҆бра́дᲂваннаѧ тѝ принесѐ . тѣ́мъ всѝ зᲂве́мъ тѝ , ра́дꙋисѧ невѣ́сто неневѣ́стнаѧ .

=\[к҃є\] 🕀= Б=л҃гᲂвѣ́щенїе прест҃ы́ѧ влⷣчцы на́шеѧ бцⷣы , и҆ прⷭ҇нѡ дв҃ы мр҃і́и . трᲂпа́рь . гла́съ , д҃ .= ~Дне́сь спасе́нїю на́шемꙋ нача́тᲂкъ , и҆ вѣ́чнѣй та́йнѣ ꙗ҆вле́нїе . сн҃ъ бж҃їи , сн҃ъ дв҃ыѧ быва́етъ . и҆ гаврїи́лъ ра́дᲂсть бл҃гᲂвѣствꙋ́етъ . тѣ́мъ и҆ мы̀ с̾ ни́мъ бцⷣѣ вᲂзᲂпїе́мъ , ра́дꙋисѧ ѡ҆бра́дᲂваннаѧ гдⷭ҇ь с̾ тᲂбо́ю . =кᲂнда́къ . гла́съ , и҃ .= ~Възбра́ннᲂй вᲂево́дѣ пᲂбѣди́тельнаѧ , ꙗ҆́кѡ и҆зба́вльшесѧ ѿ ѕлы́хъ , бл҃гᲂда́рственаѧ вᲂсписꙋ́емъ ти рабѝ твᲂѝ бцⷣе . но ꙗ҆́кѡ и҆мꙋ́щи держа́вꙋ непᲂбѣди́мꙋю , ѿ всѧ́кихъ на́съ бѣ́дъ свᲂбᲂдѝ . да зᲂве́мъ ти , ра́дꙋисѧ невѣ́сто неневѣ́стнаѧ .

\[к҃ѕ\] 🕃 С=ᲂбо́ръ а҆рхистрати́га гаврїи́ла . а҆ллилꙋ́їѧ . кᲂнда́къ . гла́съ , и҃ .= ~Пресвѣ́тлыѧ и҆ честны́ѧ , и҆ вседѣ́тельныѧ пренеи҆сче́тныѧ и҆ стра́шныѧ трⷪ҇цы , ты̀ є҆сѝ а҆рхистрати́же сла́вныи , слꙋжи́телю и҆ мл҃твениче , ны́нѣ непреста́ннѡ мᲂлѝ , и҆зба́витисѧ на́мъ ѿ всѧ́кихъ бѣ́дъ и҆ мꙋ́къ . да зᲂве́мъ тѝ , ра́дꙋисѧ пᲂкро́ве рабо́мъ твᲂи́мъ .

\[к҃з\] С=т҃ы́ѧ мч҃нцы матро́ны , и҆́же в̾ селꙋ́нѣ . а҆ллилꙋ́їѧ .=

\[к҃и\] П=рпⷣбнаго ѻ҆ц҃а на́шегѡ и҆ларїѡ́на но́вагᲂ .= С=т҃а́гѡ стефа́на чꙋдᲂтво́рца . а҆ллилꙋ́їѧ .=

\[к҃ѳ\] П=рпⷣбнагѡ ѻ҆ц҃а на́шегѡ ма́рка , є҆пкⷭ҇па а҆рефꙋсі́йскагѡ , и҆ кѷри́ла дїа́кᲂна , и҆ и҆нѣ́хъ мно́гихъ , при ᲂу҆лїа́нѣ мꙋчи́тели пᲂстрада́вшихъ . а҆ллилꙋ́їѧ .=

\[л҃\] П=рпⷣбнагѡ ѻ҆ц҃а на́шегѡ і҆ѡа́нна , списа́телѧ лѣ́ствицы . трᲂпа́рь . гла́съ , и҃ .= ~Слеза́ми твᲂи́хъ и҆сто́чникъ , пꙋсты́ни безпло́днᲂе напᲂи́лъ є҆сѝ , и҆ є҆́же и҆з̾ глꙋбины̀ вᲂз̾дыха́ньми , во́сто трꙋды̀ ᲂу҆плᲂдᲂнᲂси́лъ є҆сѝ . и҆ бы́сть свѣти́льникъ вселе́ннѣй , сїѧ́ѧ чꙋдесы̀ і҆ѡа́нне ѻ҆́ч҃е на́шъ . мᲂлѝ хрⷭ҇та̀ бг҃а , спасти́сѧ дш҃а́мъ на́шимъ . =дрꙋгі́и , трᲂпа́рь . гла́съ , д҃ .= ~Ꙗ҆́кѡ бжⷭ҇твеннꙋю лѣ́ствицꙋ ѡ҆брѣ́тше , і҆ѡа́нне прпⷣбне , твᲂѧ̀ бжⷭ҇твеннаѧ писа́нїѧ , и҆́ми же на́ нб҃о вᲂз̾вᲂди́ми быва́емъ , и҆ дᲂбрᲂдѣ́телемъ бо бы́лъ є҆сѝ вᲂѡ҆браже́нїе . мᲂлѝ хрⷭ҇та̀ бг҃а да спасе́тъ дш҃а на́ша . =кᲂнда́къ . гла́съ , д҃ . На= высᲂтѣ̀ гдⷭ҇ь вᲂз̾держа́нїѧ , вᲂи́стинꙋ тѧ̀ пᲂста́ви , ꙗ҆́кᲂже ѕвѣздꙋ̀ неле́стнꙋю , прᲂсвѣща́юща кᲂнцы̀ , наста́вниче і҆ѡа́нне ѻ҆́ч҃е на́шъ .

\[л҃а\] С=т҃а́гѡ сщ҃еннᲂмч҃нка и҆ чꙋдᲂтво́рца ѵ҆па́тїѧ , є҆пкⷭ҇па и҆́же в̾ га́грѣхъ . а҆ллилꙋ́їѧ . кᲂнда́къ . гла́съ , г҃ .= ~Приспѣ̀ дне́сь хрⷭ҇то́ва ст҃лѧ тᲂржествᲂ̀ , ѿ землѝ дᲂбрᲂдѣ́тели преше́дъ в̾ нбⷭ҇ныѧ ѻ҆би́тели , и҆ ᲂу҆чи́тельми правᲂвѣ́рна даѧ̀ . и҆ ѕлᲂвѣ́рїѧ те́рнїе и҆ ско́рби пᲂсѣка́ѧ , ꙗ҆́вѣ хрⷭ҇то́вꙋ є҆ѵⷢ҇а́лїю прᲂпᲂвѣ́дникъ ꙗ҆ви́сѧ и҆ а҆пⷭ҇лъ .

=🕂= И҆́=же во ст҃ы́хъ ѻ҆ц҃а на́шегѡ і҆ѡ́ны , митрᲂпᲂли́та кі́евскагѡ и҆ всеѧ̀ рꙋсі́и чꙋдᲂтво́рца . трᲂпа́рь . гла́съ , д҃ .= ~Ѿ ю҆́нᲂсти свᲂеѧ̀ ве́сь са́мъ себѐ гдⷭ҇ви вᲂз̾лᲂжи́въ . в̾ мл҃твахъ и҆ трꙋдѣ́хъ и҆ пᲂстѣ́хъ , ѻ҆́бразъ бы́въ дᲂбрᲂдѣ́тели . ѿ ню́дꙋ же бг҃ъ ви́дѣвъ твᲂѐ бл҃го́е и҆звᲂле́нїе , а҆рхїєре́ѧ тѧ̀ и҆ па́стырѧ цр҃кви свᲂе́й ᲂу҆страѧ́етъ . тѣ́мже и҆ по преставле́нїи , честно́е тѣ́ло твᲂѐ цѣ́лѡ и҆ нетлѣ́ннѡ сᲂблюде́сѧ , і҆ѡ́но ст҃лю , хрⷭ҇та̀ бг҃а мᲂлѝ , спасти́сѧ дш҃а́мъ на́шимъ . =кᲂнда́къ . гла́съ , и҃ .= ~Ꙗ҆́кѡ ѿ младе́нства гдⷭ҇ви пᲂрабо́тивъ себѐ мꙋ́дре , пᲂсто́мъ и҆ бдѣ́нїемъ тѣ́ло свᲂѐ ᲂу҆дрꙋча́ѧ . тѣ́мже сᲂсꙋ́дъ чи́стъ и҆ до́мъ дх҃ꙋ прест҃о́мꙋ ꙗ҆ви́сѧ . сегѡ̀ ра́ди и҆ цр҃кви свᲂе́й тебѐ а҆рхїєре́ѧ и҆ па́стырѧ ᲂу҆стрᲂѧ́етъ , ю҆́же до́брѣ ᲂу҆па́съ ко́ гдⷭ҇ꙋ ѿхо́диши , є҆го́же вᲂз̾любѝ . тѣ́мъ мо́лимъ тѧ̀ , пᲂмина́й на́съ вѣ́рᲂю чтꙋ́щихъ ст҃ꙋ́ю па́мѧть твᲂю̀ , да всѝ зᲂве́мъ ти . ра́дꙋисѧ ѻ҆́ч҃е і҆ѡ́нᲂ , ст҃лю всечестны́и .

