=ВЪСЛѢ́ДОВАНІЕ СТ҃Ы́Ѧ ЧЕТЫРЕДЕСѦ́=

=тницы . нлⷣѧ вню́же чте́тсѧ бжⷭ҇твенаѧ при́тча є҆ѵⷢ҇а́льскаѧ , ѡ҆ мытарѣ̀ и҆ фарисе́и . т=ропа́рь , воскрⷭ҇нъ гла́сꙋ . и҆ боⷢ҇ .= конда́къ . гла́съ , в҃ . М=ытарѧ̀ и҆ногда̀ ще́дре ѡ҆правда́лъ є҆сѝ спа́се пребл҃гі́и , ѡ҆чи́сти возопи́вша , и҆ менѐ ѻ҆каѧ́ннагѡ , презрѣ́въ без̾мѣ́рнаѧ прегрѣше́нїѧ , спасѝ долготерпѣли́ве , и҆́же є҆ди́нъ сы́и пребл҃гопремѣни́тель .

Н=лⷣѧ вню́же чте́тсѧ бжⷭ҇твенаѧ при́тча є҆ѵⷢ҇а́ль скаѧ , ѡ҆ блꙋдно́мъ сы́нѣ . т=ропа́рь , воскрⷭ҇нъ гла́сꙋ . и҆ боⷢ҇ . =конда́к̾ . гла́с̾ , г҃ . Ѻ҆=те́ческїѧ сла́вы твоеѧ̀ , ᲂу҆дали́всѧ безꙋ́мнѡ , въ ѕлы́хъ расточи́хъ , є҆́же ми предадѐ бога́тство . тѣ́мже тѝ блꙋ́днагѡ гла́са приноша́ю , согрѣши́хъ пред̾тобо́ю ѻ҆́ч҃е ще́дрыи , прїими́ мѧ ка́ющасѧ , и҆ сотвори́мѧ ꙗ҆́ко є҆ди́наго ѿнае́мникъ твои́хъ .

С=ꙋбо́та мѧсопꙋ́стнаѧ вню́же па́мѧть совер ша́емъ всѣ́мъ и҆́же ѿ́ вѣка ᲂу҆со́пшимъ , право сла́внымъ хрⷭ҇тїа́нѡмъ , ѻ҆ц҃е́мъ и҆ бра́тїѧмъ на́шимъ . тропа́рь . гла́съ , и҃ . И҆́=же глꙋбина́ми мꙋ́дрости , чл҃колю́бнѣ всѧ̀ стро́ѧ . и҆ є҆́же на по́льзꙋ всѣ́мъ подава́ѧ є҆ди́не содѣ́телю , поко́й гдⷭ҇и дш҃а ра́бъ свои́хъ . на тѧ́ бо ᲂу҆пова́нїе возложи́ша , творца̀ и҆ зижди́телѧ и҆ бг҃а на́шегѡ . =сла́ва , и҆ ны́нѣ , боⷢ҇ . Т=ебѐ гра́дъ и҆ приста́нише и҆́мамы , и҆ моли́твеницꙋ бл҃гопрїѧ́тнꙋ , к̾ ро́ждьшемꙋсѧ и҆з̾ тебѐ бг҃ꙋ , бцⷣе без̾невѣ́стнаѧ вѣ́рнымъ спасе́нїе . =конда́къ . гла́съ , и҃ . С=о ст҃ы́ми поко́й хрⷭ҇тѐ дш҃а ра́бъ свои́хъ , и҆дѣ́же нѣ́сть болѣ́зни ни печа́ли ни воз̾дыха́нїѧ , но жи́знь вѣ́чнаѧ .

П=о ѿпꙋще́нїи вече́рни быва́етъ послѣ́дованїе ѡ҆ ᲂу҆со́пшихъ , бл҃гослови́вшꙋ і҆єре́ю . б=л҃гослове́нъ бг҃ъ на́шъ . =и҆ мы̀ глаго́лемъ , а҆=ми́нь .= та́же , т=рⷭ҇то́е , и҆ по ѻ҆́ч҃е на́шъ , =і҆єре́й гл҃етъ воз̾гла́съ , ꙗ҆́=кѡ твоѐ є҆́сть црⷭ҇тво . =ѱало́мщикъ , гл҃етъ , а҆=ми́нь . гдⷭ҇и поми́лꙋй , в҃і . сла́ва , и҆ ны́нѣ . прїиди́те поклони́мсѧ , три́жды . =ѱл҃о́мъ , ч҃ . ж=ивы́и въ по́мощи вы́шнѧго . и҆ по концѣ̀ , сла́ва , и҆ ны́нѣ , а҆ллилꙋ́їѧ а҆ллилꙋ́їѧ сла́ва тебѣ̀ бж҃е , три́жды . Е҆=гда̀ пропою́тъ є҆ктенїю̀ , и҆ а҆ллилꙋ́їю , и҆ по тропарѣ̀ и҆ по бг҃оро́дичнѣ , глаго́летъ , ѱало́мщикъ каѳи́змꙋ , з҃і . б=л҃же́ни непоро́чнїи .= на́двѣ статїѝ . пи́сана въ полꙋ́нощницѣ . и҆ =по сѣда́льнѣ , ~поко́й сп҃се на́шъ . =и҆= по бг҃оро́дичнѣ . ~и҆́же ѿ дв҃ы восїѧ́выи .= ѱ=ало́мщикъ гл҃етъ ѱало́мъ , н҃ .= п=оми́лꙋй мѧ бж҃е .= по ѳ҃ , пѣ́сни , ѱ=ало́мщикъ , глаго́летъ , ~трⷭ҇то́е , и҆ по ѻ҆́ч҃е на́шъ . ~а҆ми́нь . =тропарѝ сїѧ̀ . гла́съ , д҃ . С=о́ дх҃и пра́ведными , сконча́вшихсѧ дш҃а ра́бъ твои́хъ сп҃се поко́й , сохранѧ́ѧ и҆́хъ во бл҃же́ннѣй жи́зни , ꙗ҆́же ѿ тебѐ чл҃колю́бче . ~Въ поко́ищи твое́мъ гдⷭ҇и , и҆дѣ́же всѝ ст҃і́и твоѝ почива́ютъ , ᲂу҆со́пшихъ ра́бъ твои́хъ поко́й , ꙗ҆́кѡ є҆ди́нъ сы́и чл҃колю́бецъ . =сла́ва . Т=ы̀ є҆сѝ бг҃ъ соше́дыи во а҆́дъ , и҆ ᲂу҆́зы ѻ҆кова́нныхъ разрѣшѝ , и҆ нн҃ѣ ᲂу҆со́пшїѧ рабы̀ твоѧ̀ сп҃се поко́й . =и҆ нн҃ѣ . Е҆=ди́на чⷭ҇таѧ и҆ непоро́чнаѧ дв҃о , ꙗ҆́же бг҃а без̾сѣ́мене ро́ждьшїѧ , тогѡ̀ молѝ спасти́сѧ дш҃а́мъ на́шимъ . =посе́мъ є҆ктенїѧ̀ и҆ ѿпꙋ́стъ по ѻ҆бы́чаю .=

Н=лⷣѧ мѧсопꙋ́стнаѧ , т=ропа́рь , воскрⷭ҇нъ гла́сꙋ , и҆ боⷢ҇ . =конда́къ . гла́съ , а҃ . Е҆=гда̀ прїи́деши бж҃е на́ землю со сла́вою , и҆ вострепе́щꙋтъ всѧ́ческаѧ , рѣка́ же ѻ҆́гненаѧ пред̾ сꙋди́щемъ потече́тъ , и҆ кни́ги ра́згнꙋтсѧ , и҆ та́йнаѧ ѡ҆блича́тсѧ , тогда̀ и҆зба́ви мѧ ѿ ѻ҆гнѧ̀ негаси́магѡ , и҆ сподо́би мѧ ѡ҆деснꙋ́ю тебѐ ста́ти сꙋдїѐ пра́ведныи .

В=ъ сꙋбо́тꙋ сыропꙋ́стнꙋю , па́мѧть сотворѧ́емъ всѣ́мъ прпⷣбнымъ и҆ бг҃оно́снымъ ѻ҆ц҃е́мъ на́шимъ , и҆́же в̾ постѣ̀ просїѧ́вшимъ . тропа́рь . гла́съ , д҃ . Б=ж҃е ѻ҆ц҃ъ на́шихъ творѧ́и прⷭ҇нѡ съ на́ми по твоемꙋ̀ смотре́нїю , не ѿста́ви млⷭ҇ти твоеѧ̀ ѿ на́съ , но тѣ́хъ мл҃твами во смире́нїи ᲂу҆стро́й живо́тъ на́шъ . =сла́ва , и҆ ны́нѣ , боⷢ҇ . И҆́=же ѿ́ вѣка ᲂу҆тае́нное , и҆ а҆́гг҃лѡмъ несвѣ́домое та́инство , тобо́ю бцⷣе земны́мъ ꙗ҆ви́сѧ бг҃ъ в̾ неразмѣ́снѣ сни́тїи воплоща́емъ . и҆ крⷭ҇тъ во́лею на́съ ра́ди воспрїе́мъ , и҆́мъ же воскр҃сѝ первозда́ннаго , и҆ спасѐ ѿ сме́рти дш҃а на́ша . =конда́къ . гла́съ , и҃ . Ꙗ҆́=кѡ бл҃гоче́стїѧ проповѣ́дники , и҆ нече́стїѧ ѡ҆бꙋзда́тели , бг҃оно́сныхъ ли́ки ᲂу҆ѧсни́лъ є҆сѝ , под̾со́лнечнꙋю ѡ҆зарѧ́юща . тѣ́хъ мл҃твами хрⷭ҇тѐ бж҃е , в̾ ми́рѣ соверше́ннѣ тебѐ сла́вѧщїѧ и҆ велича́ющїѧ сохранѝ пою́щїѧ ти , а҆ллилꙋ́їѧ .

Н=едѣ́лѧ сꙋропꙋ́стнаѧ . т=ропа́рь , воскрⷭ҇нъ гла́сꙋ , и҆ боⷢ҇ . =конда́къ . гла́съ , ѕ҃ . П=ремꙋ́дрости наста́вниче , и҆ смы́слꙋ да́вче , немꙋ́дрымъ наказа́телю , и҆ ни́щимъ защи́тителю , ᲂу҆твердѝ и҆ вразꙋмѝ срⷣце моѐ влⷣко . ты̀ да́ждь ми сло́во , є҆́же ѻ҆́ч҃ее є҆диноро́дное сло́во . се́ бо ᲂу҆стна́ма мои́ма невоз̾браню̀ , є҆́же зва́ти тебѣ̀ , млⷭ҇тиве поми́лꙋй мѧ па́дшаго .

С=ꙋбо́та пе́рваѧ ст҃а́гѡ поста̀ . тропа́рь ѳео́дорꙋ ти́ронꙋ , гла́съ , в҃ . В=е́лїѧ вѣ́ры и҆справле́нїѧ , во и҆сто́чницѣ пла́меннѣ , ꙗ҆́кѡ на водѣ̀ поко́йнѣ , ст҃ы́и мч҃нкъ ѳео́дѡръ ра́довашесѧ . ѻ҆гне́мъ бо соже́гсѧ , ꙗ҆́кѡ хлѣ́бъ сла́докъ трⷪ҇цѣ принесе́сѧ . тогѡ̀ мл҃твами хрⷭ҇тѐ бж҃е спасѝ дш҃а на́ша . поми́лꙋй на́съ . =сла́ва , и҆ ны́нѣ , боⷢ҇ . В=сѧ̀ па́че смы́сла , всѧ̀ пресла́внаѧ твоѧ̀ бцⷣе та́инства , чистото́ю запечатлѣ́нна , и҆ дв҃ьствомъ храни́ма , мт҃и разꙋмѣ́сѧ нело́жна , бг҃а ро́ждьши и҆́стиннагѡ , тогѡ̀ молѝ спасти́сѧ дш҃а́мъ на́шимъ . =конда́къ . гла́съ , и҃ . В=ѣ́рꙋ хрⷭ҇то́вꙋ ꙗ҆́кѡ щи́тъ , внꙋ́трь прїе́мъ в̾ срⷣцѣ сѝ , сопроти́вныѧ си́лы побѣди́лъ є҆сѝ , стрⷭ҇тоте́рпче ѳео́дѡре , и҆ вѣнце́мъ съ нб҃сѐ вѣнча́сѧ вѣ́чнымъ , ꙗ҆́кѡ непобѣди́мъ .

Н=едѣ́лѧ , пе́рваѧ , ст҃а́гѡ поста̀ , вню́же право сла́вїе воспомина́етсѧ . т=ропа́рь , воскрⷭ҇нъ гла́сꙋ . =сла́ва , и҆ нн҃ѣ , тропа́рь дню̀ . гла́съ , в҃ . П=речⷭ҇томꙋ ти ѻ҆́бразꙋ покланѧ́емсѧ бл҃гі́и , просѧ́ще про ще́нїѧ прегрѣше́нїемъ на́шимъ хрⷭ҇тѐ бж҃е . во́лею бо бл҃гои҆зво́лилъ є҆сѝ в̾зы́ти на́ крⷭ҇тъ , да и҆зба́виши и҆́хже созда̀ ѿ рабо́ты вра́жїѧ . тѣ́мъ бл҃годарѧ́ще вопїе́мъ ти , ра́дости всѧ̀ и҆спо́лни выи сп҃се на́ш̾ , прише́дыи спастѝ ми́ръ =[покло́н̾ земно́й]. конда́къ . гла́съ , и҃ . Н=е ѡ҆пи́санное сло́во ѻ҆́ч҃ее , и҆з̾ тебѐ бцⷣе написа́сѧ пло́тїю . и҆ ѡ҆скве́рньшїисѧ ѻ҆́бразъ , въ дре́внюю красотꙋ̀ , бжⷭ҇твеною добро́тою смѣсѝ . но и҆сповѣ́дающе спасе́нїе , дѣ́ломъ и҆ сло́вомъ сїѐ воѡ҆бража́емъ .

С=ꙋбо́та , в҃ ѧ ст҃а́гѡ поста̀ . тропарѝ , гла́съ , в҃ . А҆=пⷭ҇ли пррⷪ҇цы и҆ мч҃нцы , ст҃и́телїе прпⷣбнїи и҆ пра́веднїи , и҆́же до́брѣ по́двигъ сконча́вше , и҆ вѣ́рꙋ соблю́дше , дерзнове́нїе и҆мꙋ́ще къ сп҃сꙋ . мо́лимъ вы̀ , ѡ҆ на́съ тогѡ̀ моли̑те ꙗ҆́кѡ бл҃га , спастѝ дш҃а на́ша . =сла́ва . П=омѧнѝ гдⷭ҇и , ꙗ҆́кѡ бл҃гъ рабы̀ своѧ̀ , и҆ є҆ли́ка в̾ житїѝ се́мъ согрѣши́ша простѝ . никто́же бо без̾грѣха̀ , то́кмо ты̀ , могі́и преста́вленымъ да́ти поко́й . =и҆ ны́нѣ , боⷢ҇ . М=т҃и ст҃а́ѧ пречⷭ҇тагѡ свѣ́та , а҆́гг҃льскими пѣ́сньми , чтꙋ́ще тѧ̀ пое́мъ и҆ велича́емъ . =конда́к̾ . гла́с̾ , и҃ . С=о ст҃ы́ми поко́й хрⷭ҇тѐ дш҃а ра́бъ свои́хъ , и҆дѣ́же нѣ́сть болѣ́зни ни печа́ли ни воздыха́нїѧ , но жи́знь вѣ́чнаѧ .

Н=лⷣѧ в҃ ѧ , ст҃а́гѡ поста̀ . т=ропа́рь , воскрⷭ҇нъ гла́сꙋ , и҆ боⷢ҇ . =конда́к̾ . гла́съ , д҃ . Н=ы́нѣ вре́мѧ дѣ́тельно ꙗ҆ви́сѧ , при две́рехъ сꙋ́дъ , возстене́мъ ᲂу҆́бѡ постѧ́щесѧ , и҆ принесе́мъ сле́зы ѿверзе́нїемъ млⷭ҇тыни , зовꙋ́ще , согрѣши́хомъ па́че песка̀ морска́гѡ . но ѡ҆сла́би содѣ́телю всѣ́хъ , ꙗ҆́кѡ да прїи́мемъ нетлѣ́нныѧ вѣнцы̀ .

С=ꙋбо́та г҃ ѧ , ст҃а́гѡ поста̀ . п=ое́тсѧ вослѣ́дованїе , ꙗ҆́коже и҆ во в҃ ю сꙋбо́тꙋ ꙗ҆вле́нно є҆́сть .

Н=лⷣѧ г҃ ѧ , ст҃а́гѡ поста̀ , вню́же сотворѧ́емъ поклоне́нїе честно́мꙋ крⷭ҇тꙋ̀ . т=ропа́рь , воскрⷭ҇нъ гла́сꙋ . =сла́ва , и҆ ны́нѣ . тропа́рь , крⷭ҇тꙋ̀ . гла́съ , а҃ . С=пасѝ гдⷭ҇и лю́ди своѧ̀ , и҆ бл҃гословѝ достоѧ́нїе своѐ , побѣ́ды держа́вѣ росси́йстей на сопроти́вныѧ да́рꙋй , и҆ своѧ̀ сохранѧ́ѧ крⷭ҇то́мъ лю́ди . =конда́къ , крⷭ҇тꙋ̀ . гла́съ , з҃ . Н=е ᲂу҆́же к̾томꙋ̀ пла́менное ѻ҆рꙋ́жїе храни́тъ вра́тъ є҆де́мскихъ . сїе́ бо на́йде пресла́вное наи́тїе , дре́во крⷭ҇тное , сме́ртное жа́ло , и҆ а҆́довꙋ побѣ́дꙋ разорѝ . прише́лъ бо є҆сѝ сп҃се мо́й , вопїѧ̀ сꙋ́щимъ во а҆́дѣ , вни́дите па́ки в̾ ра́й . В=сре́дꙋ и҆ въ пѧто́къ , д҃ ѧ нлⷣи ст҃а́гѡ поста̀ . конда́къ : Н=е ᲂу҆́же к̾томꙋ̀ . С=ꙋбо́та д҃ ѧ , ст҃а́гѡ поста̀ . п=ое́тсѧ вослѣ́дованїе , ꙗ҆́коже и҆ во в҃ ю сꙋбо́тꙋ ꙗ҆вле́нно є҆́сть . Н=лⷣѧ д҃ ѧ , ст҃а́гѡ поста̀ , вню́же пое́тсѧ слꙋ́жба і҆ѡа́нна лѣ́ствичника . т=ропа́рь , воскрⷭ҇нъ гла́сꙋ . =тропа́рь , і҆ѡа́ннꙋ . гла́съ , и҃ . П=равосла́вїю наста́вниче , бл҃гоче́стїѧ ᲂу҆чи́телю и҆ чистотѣ̀ , вселе́ннѣй свѣти́льниче , а҆рхїєре́ѡмъ бг҃одх҃нове́нное ᲂу҆добре́нїе , і҆ѡа́нне премꙋ́дре . ᲂу҆че́нїемъ бо твои́мъ всѧ̀ просвѣти́лъ є҆сѝ , цѣвни́це дх҃о́внаѧ . молѝ хрⷭ҇та̀ бг҃а , спасти́сѧ дш҃а́мъ на́шимъ . =дрꙋгі́и , тропа́рь . гла́съ , и҃ . С=леза́ми твои́хъ и҆сто́чникъ , пꙋсты́ни безпло́дное напои́лъ є҆сѝ , и҆ є҆́же и҆з̾ глꙋбины̀ воз̾дыха́ньми , во́сто трꙋды̀ ᲂу҆плодоноси́лъ є҆сѝ . и҆ бы́сть свѣти́льникъ вселе́ннѣй , сїѧ́ѧ чꙋдесы̀ і҆ѡа́нне ѻ҆́ч҃е на́шъ . молѝ хрⷭ҇та̀ бг҃а , спасти́сѧ дш҃а́мъ на́шимъ .= дрꙋгі́и , тропа́рь . гла́съ , д҃ . Ꙗ҆́=кѡ бжⷭ҇твеннꙋю лѣ́ствицꙋ ѡ҆брѣ́тше , і҆ѡа́нне прпⷣбне , твоѧ̀ бжⷭ҇твеннаѧ писа́нїѧ , и҆́ми же на́ нб҃о воз̾води́ми быва́емъ , и҆ добродѣ́телемъ бо бы́лъ є҆сѝ воѡ҆браже́нїе . молѝ хрⷭ҇та̀ бг҃а да спасе́тъ дш҃а на́ша . =конда́к̾ , в̾ трїѡ́ди . гла́съ , д҃ . К=рⷭ҇та̀ твоегѡ̀ гдⷭ҇и поще́нїемъ ѡ҆чи́стившесѧ , дх҃омъ прибли́жимсѧ , вѣ́рою молѧ́щесѧ вопїе́мъ ти̑ , на воскрⷭ҇нїе всѣ́хъ на́съ сподо́би . =конда́къ , і҆ѡа́ннꙋ . гла́съ , д҃ . Н=а высотѣ̀ гдⷭ҇ь воз̾держа́нїѧ , вои́стинꙋ тѧ̀ поста́ви , ꙗ҆́коже ѕвѣздꙋ̀ неле́стнꙋю просвѣща́юща концы̀ , наста́вниче і҆ѡа́нне ѻ҆́ч҃е на́шъ .

В=ъ четверто́къ , є҃ ѧ недѣ́ли поста̀ , на ча́сѣхъ , конда́къ . гла́съ , ѕ҃ . Д=ш҃е моѧ̀ , дш҃е моѧ̀ воста́ни , что̀ спи́ши , коне́цъ приближа́етсѧ , и҆ хо́щеши мо́лвити . воспрѧнѝ ᲂу҆́бѡ , да пощади́тъ тѧ̑ хрⷭ҇то́съ бг҃ъ , и҆́же вездѣ̀ сы́и , и҆ всѧ̀ и҆сполнѧ́ѧи .

В=ъ сꙋбо́тꙋ , є҃ ѧ нлⷣи ст҃а́гѡ поста̀ , пое́тсѧ вослѣ́дованїе пречⷭ҇тыѧ бцⷣы честны́ѧ и҆ сла́вныѧ є҆ѧ̀ похвалы̀ . тропа́рь . гла́съ , и҃ . П=овелѣ́нное та́инство прїе́мъ въ ра́зꙋмѣ , въ кро́вѣ і҆ѡ́сифовѣ тща́нїемъ пред̾ста̀ беспло́тныи , глаго́лѧ неи҆скꙋ́снѣй бра́кꙋ , преклоне́и схожде́нїемъ небеса̀ , в̾мѣща́етсѧ неи҆змѣ́ннѡ ве́сь в̾тѧ̀ . є҆го́же и҆ ви́дѧ в̾ ложесна́хъ твои́хъ прїе́мша ра́бїи зра́къ , ᲂу҆жаса́юсѧ зва́ти ти , ра́дꙋисѧ невѣ́сто неневѣ́стнаѧ . =конда́къ . гла́съ , и҃ . В=ъзбра́нной воево́дѣ побѣди́тельнаѧ , ꙗ҆́кѡ и҆зба́вльшесѧ ѿ ѕлы́хъ , бл҃года́рственнаѧ восписꙋ́емъ ти рабѝ твоѝ бцⷣе . но ꙗ҆́кѡ и҆мꙋ́щи держа́вꙋ непобѣди́мꙋю , ѿ всѧ́кихъ на́съ бѣ́дъ свободѝ , да зове́мъ ти , ра́дꙋйсѧ невѣ́сто неневѣ́стнаѧ .

Н=лⷣѧ , є҃ ѧ , ст҃а́гѡ поста̀ . вню́же твори́мъ слꙋ́жбꙋ прпⷣбнѣй ма́рїи є҆ги́птѧныни . т=ропа́рь , воскрⷭ҇нъ гла́сꙋ . =тропа́рь , ма́рїи . гла́съ , и҃ . Ѡ҆= тебѣ̀ мт҃и ма́рїѧ , и҆звѣ́стенъ бы́сть спасе́нїѧ ѻ҆́бразъ . воспрїи́мши бо крⷭ҇тъ , послѣ́довала є҆сѝ хрⷭ҇тꙋ̀ . творѧ́щи же и҆ ᲂу҆ча́щи , є҆́же презрѣ́ти пло́ть , прехо́дитъ бо , прилѣжа́ти же ѡ҆ дꙋшѝ , ве́щи без̾сме́ртнѣй . тѣ́мже и҆ со а҆́гг҃лы ра́дꙋетсѧ прпⷣбнаѧ дх҃ъ тво́й . =конда́к̾ , в̾ трїѡ́ди . гла́съ , д҃ . Ѡ҆=бновле́нїе дш҃и мы́сленыѧ зимы̀ , и҆скꙋше́нїѧ претерпѣ́вши , и҆ плоды̀ добродѣ́телей принестѝ ѡ҆бновле́нїемъ дх҃о́внымъ . сегѡ̀ ра́ди жени́хъ приближа́етсѧ хрⷭ҇то́съ , вѣнцы̀ подви́жникѡмъ да́рꙋѧ . воспрѧ́немъ ᲂу҆́бѡ , да ѡ҆брѧ́щетъ ны̑ гото́вѣхъ , ꙗ҆́кѡ да прїи́мемъ нетлѣ́нныи вѣне́цъ . =конда́къ , ма́рїи . гла́съ , д҃ . Г=рѣхо́вныѧ мглы̀ ѿбѣ́гши , и҆ покаѧ́нїѧ свѣ́томъ своѐ срⷣце ѡ҆зари́вши сла́внаѧ , пристꙋпи́ла є҆сѝ ко хрⷭ҇тꙋ̀ . сегѡ̀ пренепоро́чнꙋю и҆ ст҃ꙋ́ю мт҃рь хода́таицꙋ ми́лостивнꙋ приве́дши . ѿ ѻ҆нꙋ́дꙋ же и҆ согрѣше́нїемъ ѡ҆брѣ́те ѡ҆ставле́нїе . и҆ со а҆́гг҃лы при́снѡ ра́дꙋешисѧ .

С=ꙋбо́та , ѕ҃ ѧ , ст҃а́гѡ поста̀ . ст҃а́гѡ пра́веднагѡ ла́зарѧ . н=аполꙋ́нощницѣ , в̾мѣ́сто сѐ жени́хъ грѧ́детъ . =тропа́рь . гла́съ , а҃ . Ѻ҆́=бщее воскрⷭ҇нїе пре́жде своеѧ̀ стра́сти ᲂу҆вѣрѧ́ѧ , и҆з̾ме́ртвыхъ воз̾дви́глъ є҆сѝ ла́зарѧ хрⷭ҇тѐ бж҃е . тѣ́мъже и҆ мы̀ ꙗ҆́кѡ ѻ҆́троцы , побѣ́дныѧ ѻ҆́бразы носѧ́ще , тебѣ̀ побѣди́телю сме́рти вопїе́мъ , ѡ҆са́нна в̾вы́шнихъ , бл҃гослове́нъ грѧды́и во́и҆мѧ гдⷭ҇не . =по послѣ́днѣмъ трⷭ҇то́мъ глаго́лемъ , конда́къ . гла́съ , в҃ . И҆́=же всѣ́хъ ра́дость хрⷭ҇то́съ и҆́стина , свѣ́тъ и҆ живо́тъ , и҆ ми́рꙋ возва́нїе , сꙋ́щимъ на землѝ ꙗ҆ви́сѧ , свое́ю бл҃гостїю , бы́въ ѻ҆́бразъ воскрⷭ҇нїѧ . и҆ всѣ́мъ подаѧ̀ бжⷭ҇твеное ѡ҆ставле́нїе . =та́же , г=дⷭ҇и поми́лꙋй , в҃і .= на часѣ́хъ тропа́рь , и҆ конда́къ , то́йже .=

Н=лⷣѧ , ѕ҃ ѧ , ст҃а́гѡ поста̀ цвѣтна́ѧ . тропарѝ . гла́съ , а҃ . Ѻ҆́=бщее воскрⷭ҇нїе , два́жды . =сла́ва , и҆ ны́нѣ . гла́съ , д҃ . С=погре́бшесѧ тебѣ̀ креще́нїемъ хрⷭ҇тѐ бж҃е на́шъ , без̾сме́ртныѧ жи́зни сподо́бихомсѧ воскрⷭ҇нїемъ твои́мъ . и҆ воспѣва́юще зове́мъ , блгⷭ҇ве́нъ грѧды́и во́и҆мѧ гдⷭ҇не . =конда́къ . гла́съ , ѕ҃ . Н=а прⷭ҇то́лѣ на́ нб҃си , нажребѧ́ти на землѝ носи́мъ хрⷭ҇тѐ бж҃е , ѿ а҆́гг҃лъ хвале́нїе , и҆ ѿ дѣте́й воспѣва́нїе прїе́млѧ зовꙋ́щихъ ти̑ , бл҃гослове́нъ є҆сѝ прише́дыи а҆да́ма воз̾дви́гнꙋти .

В=о ст҃ы́и вели́кїи пнⷣе , на ᲂу҆́трени , тропа́рь . гла́съ , и҃ . С=ѐ жени́хъ грѧде́тъ въ полꙋ́нощи , и҆ блаже́нъ ра́бъ , є҆го́ же ѡ҆брѧ́щетъ бдѧ́ща . недосто́инъ же па́ки , є҆го́ же ѡ҆брѧ́щетъ лѣнѧ́щасѧ . блюдѝ ᲂу҆́бѡ дꙋшѐ моѧ̀ , да не сно́мъ ѡ҆тѧготи́шисѧ , и҆ да не сме́рти предана̀ бꙋ́деши , и҆ црⷭ҇твїѧ внѣ̀ затвори́шисѧ . но воспрѧнѝ зовꙋ́щи , ст҃ъ , ст҃ъ , ст҃ъ є҆сѝ бж҃е , бцⷣы ра́ди поми́лꙋй на́съ . =конда́къ . гла́съ , и҃ . І҆=а́кѡвъ рыда́ше і҆ѡ́сифова лише́нїѧ , до́блїи же сѣдѧ́ше на колесни́цѣ , ꙗ҆́кѡ цр҃ь почита́емъ . є҆ги́птѧныни бо тогда̀ сласте́мъ не порабо́тавъ , прославлѧ́шесѧ ѿ ви́дѧщагѡ чл҃ческаѧ срⷣца , и҆ подаю́щагѡ вѣнцы̀ нетлѣ́нныѧ .

В=о ст҃ы́и вели́кїи , вто́рникъ . тропа́рь . гла́съ , и҃ . с=ѐ жени́хъ грѧде́тъ . =конда́къ . гла́съ , в҃ . Ч=а́съ дш҃е конца̀ помы́сливши , и҆ посѣче́нїѧ смоко́вницы ᲂу҆боѧ́вшисѧ , да́нныи ти̑ тала́нтъ трꙋдолю́бнѡ дѣ́лай ѻ҆каѧ́ннаѧ , бо́дрствꙋющи и҆ зовꙋ́щи , да непребꙋ́демъ внѣ̑ черто́га хрⷭ҇то́ва .

В=о ст҃ꙋ́ю вели́кꙋю , сре́дꙋ . тропа́рь . с=ѐ жени́хъ грѧде́тъ . =конда́къ . гла́съ , д҃ . П=а́че блꙋдни́цы бла́же , без̾зако́нновахъ ще́дре , сле́зъ тече́нїѧ , ника́коже ти̑ принесо́хъ . но молча́нїемъ молѧ́сѧ припа́даю ти̑ , и҆ любо́вїю ѡ҆блобыза́ю пречⷭ҇тѣи но́зѣ твоѝ , да проще́нїе ми̑ ꙗ҆́кѡ влⷣка пода́си прегрѣше́нїемъ зовꙋ́щꙋ , сп҃се ѿ скве́рныхъ дѣ́лъ мои́хъ и҆зба́ви мѧ̑ .

В=о ст҃ы́и вели́кїи четверто́къ , тропа́рь . гла́съ , и҃ . Е҆=гда̀ сла́внїи ᲂу҆чн҃цы̀ на ᲂу҆мове́нїи ве́чери просвѣща́хꙋсѧ , тогда̀ і҆ю́да ѕлочести́выи , сребролю́бїѧ недꙋ́гомъ ѡ҆мрача́шесѧ , и҆ без̾зако́ннымъ сꙋдїѧ́мъ , тебѐ пра́веднаго сꙋдїю̀ предае́тъ . ви́ждь и҆мѣ́нїемъ люби́телю , и҆́же си́хъ ра́ди несы́тство стѧжа́вша , и҆ ᲂу҆давле́нїю вда́вшасѧ . бѣжѝ несы́тыѧ дꙋшѝ , ꙗ҆́же ᲂу҆чи́телю такова́ѧ содѣ́ѧвшїѧ , и҆́же ѡ҆ всѣ́хъ бл҃гі́и гдⷭ҇и сла́ва тебѣ̀ . =конда́къ . гла́съ , в҃ . Х=лѣ̑бъ прїе́мъ в̾ рꙋ́цѣ преда́тель , сокрове́нѡ тѣ́хъ простира́етъ , и҆ прїе́млетъ цѣ́нꙋ , созда́вшагѡ свои́ма рꙋка́ма чл҃ка . и҆ не и҆спра́вленъ пребы́сть . і҆ю́да ра́бъ и҆ льсте́цъ .

С=лꙋ́жба ст҃ы́хъ страсте́й гдⷭ҇а бг҃а и҆ сп҃са на́шегѡ і҆с҃а хрⷭ҇та̀ . тропа́рь . гла́съ , и҃ . Е҆=гда̀ сла́внїи ᲂу҆чн҃цы̀ . =коⷣ , гла́съ , и҃ . ст҃ы́хъ стрⷭ҇те́й . Н=а́съ ра́ди распѧ́таго , прїиди́те вси̑ воспое́мъ . того́ бо ви́дѣвши мр҃і́ѧ на́древѣ , и҆ гл҃аше , а҆́ще и҆ распѧ́тїе терпи́ши , но ты̑ є҆сѝ сн҃ъ и҆ бг҃ъ мо́й .

=по бл҃го є҆́сть , тропа́рь . гла́съ , д҃ . И҆=скꙋпи́лъ ны̑ є҆сѝ ѿ клѧ́твы зако́нныѧ , чⷭ҇тно́ю си̑ кро́вїю , на крⷭ҇тѣ̀ пригвозди́всѧ , и҆ копїе́мъ прободе́сѧ , без̾сме́ртїе и҆сточи́лъ є҆сѝ чл҃кѡмъ , сп҃се на́шъ сла́ва тебѣ̀ .

=на а҃ мъ часѣ̀ , тропа́рь . гла́съ , а҃ . Р=аспе́ншꙋтисѧ хрⷭ҇тѐ , поги́бе мꙋчи́тельство , и҆ попра́на бы́сть си́ла вра́жїѧ . ни а҆́гг҃лъ бо , ни чл҃къ , но ты̀ са́мъ гдⷭ҇и спа́слъ є҆сѝ на́съ , сла́ва тебѣ̀ . =коⷣ , н=а́съ ра́ди распѧ́таго , =на всѣ́хъ часѣ́хъ є҆ди́нъ .=

=на г҃ мъ часѣ̀ , тропа́рь . гла́съ , ѕ҃ . Г=дⷭ҇и ѡ҆сꙋди́ша тѧ̀ і҆ꙋде́и на́смерть , живота̀ всѧ́ческихъ , и҆́же чермно́е мо́ре жезло́мъ проше́дшїи на крⷭ҇тѣ́ тѧ пригвозди́ша . и҆́же ѿ ка́мене ме́дъ с̾са́вшїи , же́лчь ти принесо́ша . но во́лею претерпѣ́лъ є҆сѝ распѧ́тїе , да на́съ свободи́ши ѿ рабо́ты вра́жїѧ , хрⷭ҇тѐ бж҃е сла́ва тебѣ̀ .

=на ѕ҃ мъ часѣ̀ , тропа́рь . гла́съ , в҃ . С=пасе́нїе содѣ́ѧ посредѣ̀ землѝ хрⷭ҇тѐ бж҃е , на крⷭ҇тѣ̀ пречⷭ҇тѣи рꙋ́цѣ своѝ просте́ръ , собира́ѧ всѧ̀ ꙗ҆зы́ки , вопїю́щїѧ , гдⷭ҇и сла́ва тебѣ̀ .

=на ѳ҃ мъ часѣ̀ , тропа́рь . гла́съ , и҃ . В=и́дѧ разбо́йникъ нача́льника жи́зни , на крⷭ҇тѣ̀ ви́сѧща , и҆ гл҃аше , а҆́ще небы̀ бг҃ъ бы́лъ вопло́щьсѧ , и҆́же с̾на́ми распны́исѧ , небы̀ со́лнце лꙋчѝ своѧ̀ потаи́ло , нижѐ землѧ̀ трепе́щꙋщи трѧсла́сѧ . но и҆́же за всѧ̀ терпѧ́и , помѧни́ мѧ сп҃се є҆гда̀ прїи́деши во црⷭ҇твїи сѝ .

В=о ст҃ꙋ́ю вели́кꙋю сꙋбо́тꙋ . тропарѝ . гла́съ , в҃ . Б=л҃гоѡ҆бра́зныи і҆ѡ́сифъ с̾ крⷭ҇та̀ с̾не́мъ пречⷭ҇тое тѣ́ло твоѐ , и҆ плащани́цею чи́стою ѡ҆б̾ви́въ , и҆ со бл҃гоꙋха́ньми во́гробѣ но́вѣ закры́въ положѝ . но в̾ тре́тїи де́нь воскр҃се сп҃се , да́рꙋѧ ми́рови ве́лїю ми́лость . =сла́ва . Е҆=гда̀ сни́де къ сме́рти животѐ без̾сме́ртныи , тогда̀ а҆́да ᲂу҆мертви́лъ є҆сѝ блиста́нїемъ бжⷭ҇тва̀ . є҆гда́ же ᲂу҆ме́ршїѧ ѿ преи҆спо́днихъ воскр҃сѝ , всѧ̀ си́лы небе́сныѧ взыва́хꙋ тѝ , жизнода́вче хрⷭ҇тѐ бж҃е сла́ва тебѣ̀ . =и҆ ны́нѣ . М=ѷрѡно́сицамъ жена́мъ , при́гробѣ ста́въ а҆́гг҃лъ вопїѧ́ше , мі́ро ме́ртвымъ є҆́сть досто́йнѡ , хрⷭ҇то́съ же и҆стлѣ́нїѧ ꙗ҆ви́сѧ чꙋ́жь . но возопі́йте пою́ще , воскр҃се гдⷭ҇ь , да́рꙋѧ ми́рови ве́лїю млⷭ҇ть . =конда́къ . гла́съ , ѕ҃ . И҆́=же бе́з̾днꙋ затвори́выи , ме́ртвъ зри́тсѧ . сми́рною и҆ плащани́цею по́витъ , во́гробѣ полага́етсѧ , ꙗ҆́кѡ ме́ртвъ без̾сме́ртныи . жены́ же прїидо́ша пома́зати є҆гѡ̀ мі́ромъ , пла́чꙋще го́рькѡ и҆ вопїю́ще , сѝ сꙋбо́та є҆́сть пребл҃гослове́ннаѧ , в̾ ню́ же хрⷭ҇то́съ ᲂу҆снꙋ́въ , воскр҃се тридне́внѡ .

