=ПА́ВЕЧЕРНИЦА ВЕЛИ́КАѦ=

=пѣва́ема быва́етъ в̾вели́кїи по́стъ , и҆ в̾по́стъ ст҃ы́хъ а҆пⷭ҇лъ . и҆ в̾по́стъ ст҃ы́ѧ бцⷣы , и҆ в̾по́стъ ржⷭ҇тва̀ хрⷭ҇то́ва , є҆гда̀ є҆́сть а҆ллилꙋ́їѧ , с̾покло́ны . бл҃гослови́вшꙋ і҆єре́ю . глаго́лемъ : а҆=ми́нь .= Ц=р҃ю нбⷭ҇ныи , ᲂу҆тѣ́шителю , д́ш҃е и҆́стинныи , и҆́же вездѣ̀ сы́и , и҆ всѧ̀ и҆сполнѧ́ѧ , сокро́вище бл҃ги́хъ , и҆ жи́зни пода́телю , прїидѝ и҆ всели́сѧ в̾ны̀ . и҆ ѡ҆чи́сти ны ѿ всѧ́кїѧ скве́рны , и҆ спасѝ бл҃же дш҃а на́ша .

~Ст҃ы́и бж҃е , ст҃ы́и крѣ́пкїи , ст҃ы́и без̾сме́ртныи , поми́лꙋй на́съ . =гⷤ , и҆ покло́ны трѝ .=

~Сла́ва ѻ҆ц҃ꙋ и҆ сн҃ꙋ и҆ ст҃о́мꙋ дх҃ꙋ , ны́нѣ и҆ прⷭ҇нѡ и҆ во́ вѣки вѣко́мъ , а҆ми́нь . ~Прест҃а́ѧ трⷪ҇це поми́лꙋй на́съ , гдⷭ҇и ѡ҆чи́сти грѣхѝ на́ша . влⷣко простѝ без̾зако́нїѧ на́ша . ст҃ы́и посѣтѝ и҆ и҆сцѣлѝ не́мощи на́ша , и҆́҆́мене твоегѡ̀ ра́ди .

~Гдⷭ҇и поми́лꙋй , =три́жды . сла́ва , и҆ ны́нѣ .=

~Ѻ҆́ч҃е на́шъ , и҆́же є҆сѝ на́ нб҃сѣхъ . да ст҃и́тсѧ и҆́мѧ твоѐ . да прїи́детъ црⷭ҇твїе твоѐ . да бꙋ́детъ во́лѧ твоѧ̀ , ꙗ҆́кѡ на́ нб҃си и҆ на землѝ . хлѣ́бъ на́шъ насꙋ́щныи да́ждь на́мъ дне́сь . и҆ ѡ҆ста́ви на́мъ до́лги на́ша , ꙗ҆́коже и҆ мы̀ ѡ҆ставлѧ́емъ должнико́мъ на́шимъ . и҆ нев̾ведѝ на́съ во и҆скꙋше́нїе , но и҆зба́ви на́съ ѿ лꙋка́вагѡ .

=та́же , і҆єре́й : ꙗ҆́=кѡ твоѐ є҆́сть црⷭ҇тво .

~а҆ми́нь . ~Гдⷭ҇и помилꙋй , в҃і . =сла́ва , и҆ ны́нѣ . П=рїиди́те поклони́мсѧ цр҃е́ви на́шемꙋ бг҃ꙋ =[покло́н̾]. П=рїиди́те поклони́мсѧ хрⷭ҇тꙋ̀ цр҃е́ви и҆ бг҃ꙋ на́шемꙋ =[покло́н̾]. П=рїиди́те поклони́мсѧ и҆ припаде́мъ , к̾ самомꙋ̀ гдⷭ҇ꙋ і҆с҃ꙋ хрⷭ҇тꙋ̀ цр҃е́ви и҆ бг҃ꙋ на́шемꙋ =[покло́нъ].=

=А҆́ще ли є҆́сть пе́рваѧ недѣ́лѧ вели́кагѡ поста̀ , глаго́лемъ , ѱало́мъ , ѯ҃ѳ . Б=ж҃е в̾ по́мощь мою̀ воньмѝ , гдⷭ҇и помощи́ ми потщи́сѧ . Да постыдѧ́тсѧ , и҆ посра́мѧтсѧ и҆́щꙋщїи дꙋ́шꙋ мою̀ . Да воз̾вратѧ́тсѧ в̾спѧ́ть и҆ постыдѧ́тсѧ , мы́слѧщїи мѝ ѕла́ѧ . Да воз̾вратѧ́тсѧ а҆́бїе стыдѧ́щесѧ , глаго́лющїи мѝ бла́гоже бла́гоже . Да воз̾ра́дꙋютсѧ и҆ воз̾веселѧ́тсѧ ѡ҆ тебѣ̀ , всѝ и҆́щꙋщїи тебѐ бж҃е . И҆ глаго́лютъ вы́нꙋ , да воз̾вели́читсѧ гдⷭ҇ь лю́бѧщїи спасе́нїе твоѐ . А҆́зъ же ни́щь є҆́смь и҆ ᲂу҆бо́гъ , бж҃е помози́ ми . Помо́щникъ мо́й и҆ и҆зба́витель мо́й є҆сѝ ты̀ гдⷭ҇и не закоснѝ .

П=осе́мъ , кано́нъ , ст҃а́гѡ а҆ндре́ѧ кри́тскагѡ . =П=о кано́не же , глаго́лемъ , ѱало́мъ , д҃ : В=негда̀ возва́хъ . А҆́=ще ли кромѣ̀ пе́рвыѧ недѣ́ли ст҃а́гѡ поста̀ , по и҆з̾гл҃анїи , прїиди́те поклони́мсѧ , гл҃емъ , сїѧ̀ ѱалмы̀ : В=негда̀ воз̾ва́хъ , ᲂу҆слы́ша мѧ бж҃е пра́вды моеѧ̀ , въ ско́рби разпространи́лъ мѧ є҆сѝ . Оу҆ще́дри мѧ̀ , и҆ ᲂу҆слы́ши мл҃твꙋ мою̀ . Сы́нове чл҃честїи , доко́лѣ тѧжкосе́рдїи ; в̾скꙋ́ю лю́бите сꙋ́етнаѧ , и҆ и҆́щете лжѝ ; И҆ ᲂу҆вѣ́дите ꙗ҆́кѡ ᲂу҆дивѝ гдⷭ҇ь прпⷣбнаго своегѡ̀ , гдⷭ҇ь ᲂу҆слы́шитъ мѧ̀ внегда̀ в̾зовꙋ̀ к̾ немꙋ̀ . Гнѣ́вайтесѧ , и҆ не согрѣша́йте , ꙗ҆́же гл҃ете в̾ срⷣцы́хъ ва́шихъ , на ло́жихъ ва́шихъ ᲂу҆мили́тесѧ . Пожри́те же́ртвꙋ пра́вдѣ , и҆ ᲂу҆пова́йте на́ гдⷭ҇а . мно́зи гл҃ютъ , кто̀ ꙗ҆ви́тъ на́мъ бл҃га́ѧ ; Зна́менасѧ на на́съ свѣ́тъ лица̀ твоегѡ̀ гдⷭ҇и , да́лъ є҆сѝ весе́лїе въ срⷣцы мое́мъ . Ѿ плода̀ пшени́цы , вина̀ , и҆ є҆ле́ѧ своегѡ̀ ᲂу҆мно́жишасѧ . Въ ми́рѣ в̾кꙋ́пѣ ᲂу҆снꙋ̀ и҆ почі́ю . Ꙗ҆́кѡ ты̀ гдⷭ҇и є҆ди́нагѡ на ᲂу҆пова́нїе всели́лъ мѧ̀ є҆сѝ .

=ѱало́мъ , ѕ҃ . Г=дⷭ҇и , да не ꙗ҆́ростїю твоею̀ ѡ҆бличи́ши менѐ , нижѐ гнѣ́вомъ твои́мъ пока́жеши менѐ . Поми́лꙋй мѧ гдⷭ҇и , ꙗ҆́кѡ не́мощенъ є҆́смь . и҆сцѣли́ мѧ гдⷭ҇и , ꙗ҆́кѡ смꙋти́шасѧ ко́сти моѧ̀ . И҆ дш҃а моѧ̀ смꙋти́сѧ ѕѣлѡ̀ , и҆ ты̀ гдⷭ҇и доко́лѣ ; Ѡ҆братѝ гдⷭ҇и и҆змѝ дш҃ꙋ мою̀ , спаси́ мѧ ра́ди млⷭ҇ти твоеѧ̀ . Ꙗ҆́кѡ нѣ́сть в̾ сме́рти помина́ѧи тебѐ , во а҆́дѣ же кто̀ и҆сповѣ́стьтисѧ . Оу҆трꙋди́хсѧ воз̾дыха́нїемъ мои́мъ , и҆з̾мы́ю на всѧ́кꙋ но́щь ло́же моѐ , слеза́ми мои́ми посте́лю мою̀ ѡ҆мочꙋ̀ . Смꙋти́сѧ ѿ ꙗ҆́рости ѻ҆́ко моѐ , ѡ҆бетша́хъ во всѣ́хъ вразѣ́хъ мои́хъ . Ѿстꙋпи́те ѿ менѐ всѝ творѧ́щїи без̾зако́нїе , ꙗ҆́кѡ ᲂу҆слы́ша гдⷭ҇ь гла́съ пла́ча моегѡ̀ . Оу҆слы́ша гдⷭ҇ь моле́нїе моѐ , гдⷭ҇ь мл҃твꙋ мою̀ прїѧ́тъ . Да постыдѧ́тсѧ и҆ смѧтꙋ́тсѧ всѝ вразѝ моѝ , воз̾вратѧ́тсѧ и҆ ᲂу҆стыдѧ́тсѧ ѕѣлѡ̀ в̾ско́рѣ .

=ѱало́мъ , в҃і . Д=око́лѣ гдⷭ҇и забꙋ́деши мѧ до конца̀ ; доко́лѣ ѿвраща́еши лицѐ своѐ ѿ менѐ ; Доко́лѣ положꙋ̀ совѣ́ты в̾ дш҃и мое́й , болѣ́зни в̾ срⷣцы мое́мъ де́нь и҆ но́щь ; Доко́лѣ воз̾несе́тсѧ вра́гъ мо́й на мѧ̀ . при́зри и҆ ᲂу҆слы́ши мѧ гдⷭ҇и бж҃е мо́й . Просвѣтѝ ѻ҆́чи моѝ , да некогда̀ ᲂу҆снꙋ̀ въ сме́рть , да некогда̀ рече́тъ вра́гъ мо́й ᲂу҆крѣпи́хсѧ на́нь . Стꙋжа́ющїи ми воз̾ра́дꙋютсѧ , а҆́ще сѧ под̾ви́жꙋ , а҆́зъ же на ми́лость твою̀ ᲂу҆пова́хъ . Воз̾ра́дꙋетсѧ срⷣце моѐ , ѡ҆ спасе́нїи твое́мъ . воспою̀ гдⷭ҇ви бл҃годѣ́ѧвшемꙋ мнѣ̀ , и҆ пою̀ и҆́мени гдⷭ҇ню вы́шнемꙋ .

=сла́ва , и҆ ны́нѣ . а҆=ллилꙋ́їѧ а҆ллилꙋ́їѧ сла́ва тебѣ̀ бж҃е , гⷤ .= и҆ покло́ны , трѝ . г=дⷭ҇и поми́лꙋй , гⷤ . =сла́ва , и҆ ны́нѣ .=

=ѱало́мъ , к҃д . К=ъ тебѣ̀ гдⷭ҇и воз̾двиго́хъ дш҃ꙋ мою̀ , бж҃е мо́й на тѧ̀ ᲂу҆пова́хъ , да не постыжꙋ́сѧ во́ вѣки . Ни посмѣю́т̾мисѧ вразѝ моѝ . и҆́бо всѝ терпѧ́щїи тѧ̀ не постыдѧ́тсѧ . Да постыдѧ́тсѧ без̾зако́ннꙋющїи в̾сꙋ́е . Пꙋтѝ твоѧ̀ гдⷭ҇и скажи́ ми , и҆ стезѧ́мъ твои́мъ наꙋчи́ мѧ . Наста́ви мѧ на и҆́стинꙋ твою̀ , и҆ наꙋчи́ мѧ . ꙗ҆́кѡ ты̀ є҆сѝ бг҃ъ сп҃съ мо́й , и҆ тебѐ терпѣ́хъ ве́сь де́нь . Помѧнѝ щедро́тъ твои́хъ гдⷭ҇и , и҆ млⷭ҇ти твоѧ̀ ꙗ҆́кѡ ѿ́ вѣка сꙋ́ть . Грѣ́хъ ю҆́ности моеѧ̀ , и҆ невѣ́жествїѧ моегѡ̀ не помѧнѝ . по млⷭ҇ти твое́й помѧни́ мѧ ты̀ , ра́ди бл҃гости твоеѧ̀ гдⷭ҇и . Бл҃гъ и҆ пра́въ гдⷭ҇ь , сегѡ̀ ра́ди зако́нъ положи́тъ согрѣша́ющимъ на пꙋтѝ . Наста́витъ кро́ткїѧ на сꙋ́дъ , и҆ наꙋчи́тъ кро́ткїѧ пꙋте́мъ свои́мъ . Всѝ пꙋтїѐ гдⷭ҇ни млⷭ҇ть и҆ и҆́стина , взыска́ющимъ завѣ́та є҆гѡ̀ и҆ свидѣ́нїѧ є҆гѡ̀ . Ра́ди и҆́мене твоегѡ̀ гдⷭ҇и , и҆ ѡ҆чи́сти грѣ́хъ мо́й , мно́гъ бо є҆́сть . Кто̀ є҆́сть чл҃къ боѧ́исѧ гдⷭ҇а ; зако́нъ положи́тъ є҆мꙋ̀ на пꙋтѝ , и҆́же и҆зво́ли . Дш҃а є҆гѡ̀ во бл҃ги́хъ водвори́тсѧ , и҆ сѣ́мѧ є҆гѡ̀ наслѣ́дитъ зе́млю . Держа́ва гдⷭ҇ь боѧ́щимсѧ є҆гѡ̀ , и҆ завѣ́тъ є҆гѡ̀ ꙗ҆ви́тъ и҆́мъ . Ѻ҆́чи моѝ вы́нꙋ ко́ гдⷭ҇ꙋ , ꙗ҆́кѡ то́й и҆сто́ргнетъ ѿ сѣ́ти но́зѣ моѝ . При́зри на мѧ̀ и҆ поми́лꙋй мѧ , ꙗ҆́кѡ є҆диноро́дъ и҆ ни́щь є҆́смь а҆́зъ . Ско́рби срⷣца моегѡ̀ ᲂу҆мно́жишасѧ , и҆ ѿ бѣ́дъ мои́хъ и҆зведи́ мѧ . Ви́ждь смире́нїе моѐ и҆ трꙋ́дъ мо́й , и҆ ѿпꙋстѝ всѧ̀ грѣхѝ моѧ̀ . Ви́ждь врагѝ моѧ̀ ꙗ҆́кѡ ᲂу҆мно́жишасѧ , и҆ ненавидѣ́нїемъ не пра́веднымъ воз̾ненави́дѣша мѧ̀ . Сохранѝ дш҃ꙋ мою̀ и҆ и҆зба́ви мѧ . да не постыжꙋ́сѧ , ꙗ҆́кѡ ᲂу҆пова́хъ на тѧ̀ . Неѕло́бивїи и҆ пра́вїи прилѣплѧ́хꙋсѧ мнѣ̀ , ꙗ҆́кѡ потерпѣ́хъ тѧ гдⷭ҇и . И҆зба́ви бж҃е і҆и҃лѧ ѿ всѣ́хъ ско́рбїи є҆гѡ̀ .

=ѱало́мъ , л҃ . Н=а тѧ̀ гдⷭ҇и ᲂу҆пова́хъ , да не постыжꙋ́сѧ во́ вѣки , пра́вдою твое́ю и҆зба́ви мѧ и҆ и҆зми́ мѧ . Приклонѝ ко мнѣ̀ ᲂу҆́хо твоѐ , ᲂу҆скорѝ и҆зѧ́ти мѧ . Бꙋ́ди ми в̾ бг҃ъ защи́титель , и҆ в̾ до́мъ прибѣ́жища спасти́ мѧ . Ꙗ҆́кѡ держа́ва моѧ̀ и҆ прибѣ́жище моѐ є҆сѝ ты̀ . и҆ и҆́мене твоегѡ̀ ра́ди наста́виши мѧ̀ , и҆ препита́еши мѧ̀ . И҆сто́ргнеши мѧ̀ ѿ сѣ́ти сеѧ̀ , ю҆́же скры́ша ми . ꙗ҆́кѡ ты̀ є҆сѝ защи́титель мо́й гдⷭ҇и . Въ рꙋ́ки твоѧ̀ предаю̀ дх҃ъ мо́й . и҆зба́вилъ мѧ є҆сѝ гдⷭ҇и бж҃е и҆́стинѣ . Воз̾ненави́дѣлъ є҆сѝ хранѧ́щїѧ сꙋ́етнаѧ за тще́е , а҆́зъ же на́ гдⷭ҇а ᲂу҆пова́хъ . Воз̾ра́дꙋюсѧ и҆ воз̾веселю́сѧ ѡ҆ млⷭ҇ти твое́й . ꙗ҆́кѡ призрѣ́лъ є҆сѝ на смире́нїе моѐ , спа́слъ є҆сѝ ѿ бѣ́дъ дш҃ꙋ мою̀ . И҆ нѣ́си менѐ затвори́лъ в̾ рꙋка́хъ вра́жїѧхъ , поста́вилъ є҆сѝ на простра́ннѣ но́зѣ моѝ . Поми́лꙋй мѧ гдⷭ҇и , ꙗ҆́кѡ скорблю̀ . смꙋти́сѧ ꙗ҆́ростїю ѻ҆́ко моѐ , дш҃а моѧ̀ и҆ ᲂу҆тро́ба моѧ̀ . Ꙗ҆́кѡ и҆счезѐ в̾ болѣ́зни живо́тъ мо́й , и҆ лѣ́та моѧ̀ в̾ воз̾дыха́нїихъ . и҆знемо́же нището́ю крѣ́пость моѧ̀ , и҆ ко́сти моѧ̀ смꙋти́шасѧ . Ѿ всѣ́хъ вра́гъ мои́хъ бы́хъ поноше́нїе , и҆ сосѣ́домъ мои́мъ ѕѣлѡ̀ , и҆ стра́хъ зна́емымъ мои́мъ . Ви́дѧщїи мѧ во́нъ бѣжа́ша ѿ менѐ , забве́нъ бы́хъ ꙗ҆́кѡ ме́ртвъ ѿ́ срⷣца . Бы́хъ ꙗ҆́кѡ сосꙋ́дъ погꙋбле́нъ , ꙗ҆́кѡ слы́шахъ гажде́нїе мно́гихъ живꙋ́щихъ ѻ҆́крестъ . внегда̀ собра́тисѧ и҆́мъ вкꙋ́пѣ на мѧ̀ , прїѧ́ти дш҃ꙋ мою̀ совѣща́ша . А҆́зъ же на тѧ̀ гдⷭ҇и ᲂу҆пова́хъ . рѣ́хъ , ты̀ є҆сѝ бг҃ъ мо́й , в̾ рꙋкꙋ̀ твое́ю жре́бїи мо́й . И҆зба́ви мѧ и҆з̾ рꙋкѝ вра́гъ мои́хъ , и҆ ѿ гонѧ́щихъ мѧ̀ . Просвѣтѝ лицѐ твоѐ на раба̀ твоегѡ̀ , спаси́ мѧ млⷭ҇тїю твое́ю . гдⷭ҇и , да не постыжꙋ́сѧ , ꙗ҆́кѡ призва́хъ тѧ̀ . Да постыдѧ́тсѧ нечести́вїи , и҆ сни́дꙋтъ во а҆́дъ . Нѣ́мы да бꙋ́дꙋтъ ᲂу҆стны̀ льсти́выѧ , гл҃ющїѧ на пра́веднагѡ без̾зако́нїе , горды́нею и҆ ᲂу҆ничиже́нїемъ . Ко́ль мно́го мно́жество бл҃гости твоеѧ̀ гдⷭ҇и , ю҆́же скры́лъ є҆сѝ боѧ́щимсѧ тебѐ . содѣ́лалъ є҆сѝ ᲂу҆пова́ющимъ на тѧ̀ , пред̾ сн҃ы чл҃ческими . Съкры́еши и҆́хъ в̾ та́йнѣ лица̀ твоегѡ̀ , ѿ мѧте́жа человѣ́ческа . покры́еши и҆́хъ в̾ кро́вѣ ѿ прерѣка́нїѧ ꙗ҆зы́къ . Бл҃гослове́нъ гдⷭ҇ь , ꙗ҆́кѡ ᲂу҆дивѝ ми́лость свою̀ во́ градѣ ѡ҆б̾стоѧ́нїѧ . А҆́зъ же рѣ́хъ во и҆зстꙋпле́нїи мое́мъ , ѿве́рженъ є҆́смь ѿ лица̀ ѻ҆́чїю твое́ю . сегѡ̀ ра́ди ᲂу҆слы́ша гла́съ мл҃твы моеѧ̀ , внегда̀ воз̾ва́хъ к̾ тебѣ̀ . Воз̾люби́те гдⷭ҇а всѝ прпⷣбнїи є҆гѡ̀ , ꙗ҆́кѡ и҆́стины взыска́етъ гдⷭ҇ь , и҆ воз̾дае́тъ и҆́з̾лиха творѧ́щимъ горды́ню . Мꙋжа́йтесѧ , и҆ да крѣпи́тсѧ срⷣце ва́ше , всѝ ᲂу҆пова́ющїи на́ гдⷭ҇а .

=ѱало́мъ , ч҃ . Ж=ивы́и въ по́мощи вы́шнѧгѡ , въ кро́вѣ бг҃а нбⷭ҇нагѡ водвори́тсѧ . Рече́тъ гдⷭ҇ви , застꙋ́пникъ мо́й є҆сѝ , и҆ прибѣ́жище моѐ , бг҃ъ мо́й , и҆ ᲂу҆пова́ю на́нь . Ꙗ҆́кѡ то́й и҆зба́витъ тѧ̀ ѿ сѣ́ти ло́вчи , и҆ ѿ словесѐ мѧте́жна . Пле́щьма свои́ма ѡ҆сѣ́нитъ тѧ̀ , и҆ под̾ крилѣ̀ є҆гѡ̀ надѣ́ешисѧ . Ѻ҆рꙋ́жїе ѡ҆бы́детъ тѧ̀ и҆́стина є҆гѡ̀ , не ᲂу҆бои́шисѧ ѿ́ страха нощна́гѡ , ѿ стрѣлы̀ летѧ́щїѧ во́ дне . Ѿ ве́щи во тмѣ̀ преходѧ́щїѧ , ѿ срѧ́ща и҆ бѣ́са полꙋ́деннагѡ . Паде́тъ ѿ страны̀ твоеѧ̀ ты́сѧща , и҆ тма̀ ѡ҆деснꙋ́ю тебѐ , к̾ тебѣ́ же не прибли́житсѧ . Ѻ҆ба́че ѻ҆чи́ма свои́ма смо́триши , и҆ воздаѧ́нїе грѣ́шникѡмъ ᲂу҆́зриши . Ꙗ҆́кѡ ты̀ гдⷭ҇и ᲂу҆пова́нїе моѐ , вы́шнѧгѡ положи́лъ є҆сѝ прибѣ́жище твоѐ . Не прїи́детъ к̾ тебѣ̀ ѕло̀ , и҆ ра́на не прибли́житсѧ тѣлесѝ твоемꙋ̀ . Ꙗ҆́кѡ а҆́гг҃лѡмъ свои́мъ заповѣ́сть ѡ҆ тебѣ̀ , сохрани́ти тѧ̀ во всѣ́хъ пꙋте́хъ твои́хъ . На рꙋка́хъ во́змꙋтъ тѧ̀ , да некогда̀ преткне́ши ѡ҆ ка́мень ногѝ твоеѧ̀ . На а҆́спида и҆ васили́ска настꙋ́пиши , и҆ попере́ши льва̀ и҆ ѕмїѧ̀ . Ꙗ҆́кѡ на мѧ̀ ᲂу҆пова̀ , и҆ и҆зба́влю и҆̀ , покры́ю и҆̀ , ꙗ҆́кѡ позна̀ и҆́мѧ моѐ . Воз̾зове́тъ ко мнѣ̀ , и҆ ᲂу҆слы́шꙋ и҆̀ . с̾ ни́мъ є҆́смь в̾ ско́рби , и҆змꙋ̀ и҆̀ , и҆ просла́влю є҆гѡ̀ . Долготꙋ̀ дні́й и҆спо́лню и҆̀ . и҆ ꙗ҆влю̀ є҆мꙋ̀ спасе́нїе моѐ .

=сла́ва , и҆ ны́нѣ . а҆=ллилꙋ́їѧ а҆ллилꙋ́їѧ сла́ва тебѣ̀ бж҃е , гⷤ .= и҆ покло́ны , трѝ . г=дⷭ҇и поми́лꙋй , гⷤ . =сла́ва , и҆ ны́нѣ . =Т=а́же , пѣ́снь ст҃а́гѡ проро́ка и҆са́їи . С=на́ми бг҃ъ , разꙋмѣ́йте ꙗ҆зы́цы и҆ покарѧ́йтесѧ , ꙗ҆́кѡ сна́ми бг҃ъ . ~Оу҆слы́шите и҆ до послѣ́днихъ землѝ , ꙗ҆́кѡ сна́ми бг҃ъ . ~Могꙋ́щїи покарѧ́йтесѧ , ꙗ҆́кѡ сна́ми бг҃ъ . ~А҆́ще бо па́ки возмо́жете , и҆ па́ки побѣжде́ни бꙋ́дете , ꙗ҆́кѡ сна́ми бг҃ъ . =И҆= и҆́же а҆́ще совѣ́тъ совѣщава́ете , и҆ разори́тъ и҆̀ гдⷭ҇ь , ꙗ҆́кѡ сна́ми бг҃ъ . =И҆= сло́во є҆́же а҆́ще воз̾глаго́лете , не и҆́мать пребыва́ти в̾ ва́съ , ꙗ҆́кѡ сна́ми бг҃ъ . ~Стра́ха же ва́шегѡ не и҆́мамъ ᲂу҆боѧ́тисѧ , нижѐ соблазни́тисѧ , ꙗ҆́кѡ сна́ми бг҃ъ . ~Гдⷭ҇а же бг҃а на́шегѡ ст҃и́те , и҆ то́й бꙋ́детъ ва́мъ в̾ боѧ́знь , ꙗ҆́кѡ сна́ми бг҃ъ . =И҆= и҆́же а҆́ще на́нь надѣ́ешисѧ , и҆ то́й бꙋ́детъ ти во ѡ҆сщ҃е́нїе , ꙗ҆́кѡ сна́ми бг҃ъ . =И҆= ᲂу҆пова́юще бꙋ́демъ на́нь , и҆ спасе́мсѧ є҆гѡ̀ ра́ди , ꙗ҆́кѡ сна́ми бг҃ъ . ~Сѐ а҆́зъ и҆ дѣ́ти , ꙗ҆́же ми да́лъ бг҃ъ , ꙗ҆́кѡ сна́ми бг҃ъ . ~Лю́дїе ходѧ́щїи во тмѣ̀ , ви́дѣша свѣ́тъ ве́лїи , ꙗ҆́кѡ сна́ми бг҃ъ . ~Живꙋ́щїи во странѣ̀ и҆ сѣ́ни сме́ртнѣй , свѣ́тъ восїѧ́етъ навы̀ , ꙗ҆́кѡ сна́ми бг҃ъ . ~Ꙗ҆́кѡ ѻ҆троча̀ роди́сѧ на́мъ сн҃ъ , и҆ да́стъсѧ на́мъ , ꙗ҆́кѡ сна́ми бг҃ъ . ~Е҆мꙋ́же вла́сть бы́сть нара́мѣ є҆гѡ̀ , ꙗ҆́кѡ сна́ми бг҃ъ . =И҆= ми́рꙋ є҆гѡ̀ нѣ́сть предѣ́ла , ꙗ҆́кѡ сна́ми бг҃ъ . =И҆= нарица́етсѧ и҆́мѧ є҆гѡ̀ вели́ка совѣ́та а҆́гг҃лъ , ꙗ҆́кѡ сна́ми бг҃ъ . ~Чꙋ́денъ совѣ́тникъ , ꙗ҆́кѡ сна́ми бг҃ъ . ~Бг҃ъ крѣ́покъ влⷣка кн҃зь смире́нїѧ , ꙗ҆́кѡ сна́ми бг҃ъ . ~Ѻ҆ц҃ъ бꙋ́дꙋщагѡ вѣ́ка , ꙗ҆́кѡ сна́ми бг҃ъ . =сла́ва . ꙗ҆́=кѡ сна́ми бг҃ъ . =и҆ ны́нѣ . ꙗ҆́=кѡ сна́ми бг҃ъ .

=та́же , се́й сти́хъ гл҃емъ , гⷤ . С=на́ми бг҃ъ , разꙋмѣ́йте ꙗ҆зы́цы и покарѧ́йтесѧ , ꙗ҆́кѡ сна́ми бг҃ъ .

=та́же , Д=е́нь пребы́въ бл҃годарю́ тѧ гдⷭ҇и , ве́черъ молю́сѧ с̾ но́щїю , без̾навѣ́тїе пода́ждь ми сп҃се , и҆ спаси́ мѧ . =слава . Д=е́нь и҆з̾ше́дъ славосло́влю тѧ влⷣко , ве́черъ молю́сѧ с̾ но́щїю , без̾собла́зньство пода́ждь ми сп҃се , и҆ спаси́ мѧ . =и҆ ны́нѣ . Д=е́нь преше́дъ пѣсносло́вѧ тѧ ст҃ы́и , ве́черъ молю́сѧ с̾ но́щїю , без̾грѣха̀ сохрани́ мѧ сп҃се , и҆ спаси́ мѧ .

~Беспло́тное є҆стество̀ херꙋви́мское , немо́лчными пѣ́сньми тѧ̀ славосло́вѧтъ . шестокры́льнаѧ и҆ живо́тнаѧ серафи́мъ , непреста́нными гла́сы тѧ̀ превозно́сѧтъ . а҆́гг҃льскаѧ же всѧ̀ во́инства , трист҃ы́ми пѣ́сньми тѧ̀ восхвалѧ́ютъ . пре́жде бо всѣ́хъ є҆сѝ сы́и ѻ҆ц҃ъ , и҆ собезнача́льна и҆́маши своегѡ̀ сн҃а , и҆ равноче́стенъ носѧ̀ дх҃ъ жи́зни , трⷪ҇цꙋ ꙗ҆влѧ́еши нераздѣ́льнꙋ . ~Прест҃а́ѧ дв҃о мт҃и бж҃їѧ , и҆ и҆́же сло́вꙋ самови́дцы и҆ слꙋгѝ , проро́къ же и҆ мꙋ́ченикъ , и҆ всѝ ли́кове , ꙗ҆́кѡ без̾сме́ртнꙋ и҆мꙋ́ще жи́знь , ѡ҆ всѣ́хъ моли́тесѧ прилѣ́жнѡ , ꙗ҆́кѡ всѝ є҆смы̀ в̾ бѣда́хъ . да льстѝ и҆зба́вльшесѧ лꙋка́вагѡ , а҆́гг҃льскꙋю вопїе́мъ пѣ́снь , ст҃ы́и ст҃ы́и ст҃ы́и , трист҃ы́и гдⷭ҇и поми́лꙋй и҆ спасѝ на́съ .

=И҆сповѣ́данїе правосла́вныѧ вѣ́ры , пе́рвагѡ собо́ра . В=ѣ́рꙋю во є҆ди́наго бг҃а ѻ҆ц҃а вседержи́телѧ , творца̀ нб҃ꙋ и҆ землѝ , ви́димымъ же всѣ́мъ и҆ неви́димымъ . И҆ во є҆ди́наго гдⷭ҇а і҆с҃а хрⷭ҇та̀ сн҃а бж҃їѧ , є҆диноро́днаго , и҆́же ѿ ѻ҆ц҃а рожде́ннаго пре́жде всѣ́хъ вѣ́къ . Свѣ́та ѿ́ свѣта , бг҃а и҆́стинна ѿ́ бг҃а и҆́стинна , рожде́на а҆ не сотворе́на , є҆диносꙋ́щна ѻ҆ц҃ꙋ , и҆́мже всѧ̀ бы́ша . На́съ ра́ди чл҃къ , и҆ на́шегѡ ра́ди спасе́нїѧ с̾ ше́дшагѡ с̾ небе́съ , и҆ воплоти́вшагосѧ ѿ дх҃а ст҃а , и҆ мр҃і́и дв҃ы вочл҃чьшасѧ . Распѧ́таго заны̀ припонті́йстѣмъ пила́тѣ , страда́вша и҆ погребе́на , и҆ воскрⷭ҇шаго в̾ тре́тїй де́нь по писа́нїихъ . И҆ воз̾ше́дшаго на нб҃са̀ , и҆ сѣдѧ́ща ѻ҆деснꙋ́ю ѻ҆ц҃а . И҆ па́ки грѧдꙋ́щаго со сла́вою , сꙋди́ти живы́мъ и҆ ме́ртвымъ , є҆го́же црⷭ҇твїю нѣ́сть конца̀ .

=втора́гѡ собо́ра . И҆= въ дх҃а ст҃а́го гдⷭ҇а и҆́стиннаго и҆ животворѧ́щаго , и҆́же ѿ ѻ҆ц҃а и҆сходѧ́щаго , и҆́же со ѻ҆ц҃е́мъ и҆ сн҃омъ с̾ поклонѧ́ема и҆ с̾ сла́вима , глаго́лавшаго проро́ки . И҆ во є҆ди́нꙋ ст҃ꙋ́ю собо́рнꙋю и҆ а҆пⷭ҇льскꙋю цр҃ковь . И҆сповѣ́дꙋю є҆ди́но кр҃ще́нїе , во ѡ҆ставле́нїе грѣхо́въ . Ча́ю воскресе́нїѧ ме́ртвымъ . И҆ жи́зни бꙋ́дꙋщагѡ вѣ́ка , а҆ми́нь .

=посе́мъ гл҃етъ , начина́ѧи ли́къ . Ѽ= прⷭ҇та́ѧ гжⷭ҇е влⷣчце бцⷣе всемлⷭ҇тиваѧ , молѝ бг҃а ѡ҆ на́съ грѣ́шныхъ . =и҆ твори́мъ мета́нїе на кі́иждо сти́хъ . и҆ дрꙋгі́и ли́къ то́йже сти́хъ гл҃етъ . пе́рвыи ли́къ . В=сѧ̀ нбⷭ҇ныѧ си́лы , ст҃і́и а҆́гг҃ли и҆ а҆рха́гг҃ли , моли́те бг҃а ѡ҆ на́съ грѣ́шныхъ . ~Ст҃ы́и вели́кїи і҆ѡа́нне прⷪ҇ро́че и҆ прⷣтче крⷭ҇тлю гдⷭ҇нь , молѝ бг҃а ѡ҆ на́съ грѣ́шныхъ . ~Ст҃і́и сла́внїи а҆пⷭ҇тли прⷪ҇рцы и҆ мꙋ́ченицы , и҆ всѝ ст҃і́и , моли́те бг҃а ѡ҆ на́съ грѣ́шныхъ . ~Прпⷣбнїи и҆ бг҃оно́снїи ѻ҆ц҃ы на́ши , па́стырїе и҆ ᲂу҆чи́телїе вселе́ннѣй , моли́те бг҃а ѡ҆ на́съ грѣ́шныхъ .

=здѣ̀ рцы̀ ст҃а́гѡ , є҆го́же є҆́сть хра́мъ .=

~Непобѣди́маѧ и҆ бжⷭ҇твенаѧ си́ла , чⷭ҇тна́гѡ и҆ животворѧ́щагѡ крⷭ҇та̀ гдⷭ҇нѧ , не ѡ҆ста́ви на́съ грѣ́шныхъ ᲂу҆пова́ющихъ натѧ̀ . ~Бж҃е млⷭ҇тивъ бꙋ́ди на́мъ грѣ́шнымъ . =є҆гда́ же дости́гнемъ сего̀ стиха̀ . Б=ж҃е ѡ҆чи́сти грѣхѝ на́ша , и҆ поми́лꙋй на́съ . =гл҃емъ є҆гѡ̀ , три́жды . посе́мъ , т=рⷭ҇то́е , =и҆ покло́ны ѡ҆бы́чныѧ , г҃ . п=о ѻ҆́ч҃е на́шъ .

=в̾понедѣ́льникъ , и҆ сре́дꙋ ве́черъ , тропарѝ сїѧ̀ . гла́съ , в҃ . П=росвѣтѝ ѻ҆́чи моѝ хрⷭ҇тѐ бж҃е , да некогда̀ ᲂу҆снꙋ̀ въ сме́рть . да некогда̀ рече́тъ вра́гъ мо́й , ᲂу҆крѣпи́хсѧ на́нь .

=сти́хъ : П=ри́зри и҆ ᲂу҆слы́ши мѧ гдⷭ҇и бж҃е мо́й . ~Просвѣтѝ ѻ҆́чи моѝ хрⷭ҇тѐ бж҃е , да некогда̀ ᲂу҆снꙋ̀ въ сме́рть . да некогда̀ рече́тъ вра́гъ мо́й , ᲂу҆крѣпи́хсѧ на́нь . =сла́ва . З=астꙋ́пникъ дꙋшѝ мое́й бꙋ́ди бж҃е , ꙗ҆́кѡ посредѣ̀ хождꙋ̀ сѣте́й мно́гихъ . и҆зба́ви мѧ ѿ ни́хъ , и҆ спаси́ мѧ бл҃же , ꙗ҆́кѡ чл҃колю́бецъ . =и҆ ны́нѣ , боⷢ҇ . Ꙗ҆́=кѡ не и҆́мамы дерзнове́нїѧ , за премно́гїѧ грѣхѝ на́ша . но ты̀ и҆́же ѿ тебѐ ро́ждьшагосѧ молѝ бцⷣе дв҃о . мно́го бо мо́жетъ мл҃тва мт҃рьнѧ , на ᲂу҆моле́нїе влⷣки . непре́зри грѣ́шныхъ мольбы̀ всечⷭ҇таѧ , ꙗ҆́кѡ млⷭ҇тивъ є҆́сть , и҆ спастѝ могі́и , и҆́же страда́ти на́съ ра́ди и҆з̾во́ливыи .

и҆́=ны тропарѝ , во вто́рникъ . и҆ в̾ четверто́къ , ве́черъ , гла́съ , и҃ . сїѧ̀ ѻ҆боѝ тропарѝ премѣнѧ́ти чре́зъ де́нь . Н=е ви́димыхъ вра́гъ мои́хъ не ᲂу҆сыпа́нїе свѣ́си гдⷭ҇и , и҆ ѡ҆каѧ́нныѧ пло́ти моеѧ̀ неможе́нїе , вѣ́си созда́выи мѧ . тѣ́мже в̾ рꙋ́цѣ твоѝ предаю̀ дх҃ъ мо́й , покры́й мѧ крило́ма твоеѧ̀ бл҃гости , да некогда̀ ᲂу҆снꙋ̀ в̾ сме́рть . и҆ ᲂу҆́мнїи моѝ ѻ҆́чи просвѣтѝ , наслажде́нїемъ бжⷭ҇твеныхъ слове́съ твои́хъ . и҆ воз̾дви́гни мѧ̀ во́ времѧ бл҃гопотре́бно , къ твоемꙋ̀ славосло́вїю , ꙗ҆́кѡ є҆ди́нъ бл҃гъ и҆ чл҃колю́бецъ . =сти́хъ : П=ри́зри , и҆ ᲂу҆слы́ши мѧ гдⷭ҇и бж҃е мо́й . ~Ꙗ҆́кѡ стра́шенъ сꙋ́дъ тво́й гдⷭ҇и , а҆́гг҃лѡмъ пред̾стоѧ́щимъ , чл҃кѡмъ в̾ води́мымъ , кни́гамъ раз̾гиба́емымъ , дѣло́мъ и҆спыта́емымъ , помысло́мъ и҆стѧзꙋ́емымъ . кі́й сꙋ́дъ бꙋ́детъ мнѣ̀ зача́томꙋ во грѣсѣ́хъ ; кто́ ми пла́мень ᲂу҆гаси́тъ ; кто́ ми тмꙋ̀ просвѣти́тъ ; а҆́ще не ты̀ гдⷭ҇и поми́лꙋеши мѧ бл҃же , ꙗ҆́кѡ чл҃колю́бецъ . =сла́ва . С=ле́зы ми да́ждь бж҃е , ꙗ҆́коже дре́вле женѣ̀ грѣ́шницѣ . и҆ сподо́би мѧ ѡ҆мочи́ти но́зѣ твоѝ . ꙗ҆́же мѧ ѿ пꙋтѝ льсти́вагѡ свободи́вшѣй . и҆ ми́ро бл҃гоꙋха́нїѧ тебѣ̀ приноси́ти , житїѐ чи́сто , покаѧ́нїемъ ми стѧжа́нно . да ᲂу҆слы́шꙋ и҆ а҆́зъ бл҃га́гѡ твоегѡ̀ гла́са , вѣ́ра твоѧ̀ спасе́ тѧ , и҆дѝ в̾ ми́ръ . =и҆ ны́нѣ , боⷢ҇ . Н=е посты́днꙋю бцⷣе наде́ждꙋ твою̀ и҆мѣ́ѧ спасꙋ́сѧ , и҆ застꙋпле́нїе твоѐ стѧжа́въ пречⷭ҇таѧ не ᲂу҆бою́сѧ , но поженꙋ̀ врагѝ моѧ̀ , и҆ побѣждꙋ̀ ѧ҆̀ , во є҆ди́но ѡ҆бо́лкъсѧ ꙗ҆́кѡ во бронѧ̀ в̾ кро́въ тво́й , и҆ всемогꙋ́щꙋю твою̀ по́мощь . и҆ молѧ́сѧ вопїю́ ти , влⷣчце спаси́ мѧ мольба́ми сѝ , и҆ воз̾дви́гни мѧ ѿ мра́чнагѡ сна̀ , ко твоемꙋ̀ славосло́вїю , си́лою и҆з̾ тебѐ воплоти́вшагосѧ хрⷭ҇та̀ бг҃а .

~Гдⷭ҇и поми́лꙋй , м҃ . =сла́ва , и҆ ны́нѣ . Ч=естнѣ́йшꙋю херꙋви́мъ , и҆ сла́внѣйшꙋю вои́стинꙋ серафи́мъ , без̾ и҆стлѣ́нїѧ бг҃а сло́ва ро́ждьшꙋю , сꙋ́щꙋю бцⷣꙋ тѧ̀ велича́ем̾ =[покло́н̾]. и҆́=менемъ гдⷭ҇нимъ бл҃гословѝ ѻ҆́ч҃е . =і҆єре́й , гл҃етъ : З=а мл҃твъ ст҃ы́хъ ѻ҆ц҃ъ на́шихъ , гдⷭ҇и і҆с҃е хрⷭ҇тѐ сн҃е бж҃їи поми́лꙋй на́съ . =та́же , моли́тва , вели́кагѡ васи́лїѧ . Г=дⷭ҇и гдⷭ҇и , и҆зба́ви на́съ ѿвсѧ́кїѧ стрѣлы̀ летѧ́щїѧ во́дни . и҆ и҆зба́ви на́съ и҆ ѿвсѧ́кїѧ ве́щи во тмѣ̀ приходѧ́щїѧ , прїимѝ же́ртвꙋ вече́рнюю рꙋ́къ на́шихъ воздѣѧ́нїе . сподо́биже на́съ и҆ нощно́е по́прище бес̾поро́ка прейтѝ , неи҆скꙋ́снымъ ѿ ѕлы́хъ , и҆ и҆зба́ви на́съ ѿвсѧ́когѡ смꙋще́нїѧ и҆ стра́ха , и҆́же ѿ дїѧ́вола на́мъ пребыва́ющагѡ . да́рꙋй дш҃а́мъ на́шимъ ᲂу҆миле́нїе , и҆ помысло́мъ на́шимъ попече́нїе , є҆́же на стра́шнѣмъ и҆ пра́веднѣмъ твое́мъ сꙋдѣ̀ и҆спыта́нїѧ . пригвоздѝ стра́сѣ твое́мъ пло́ти на́ша , и҆ ᲂу҆мертвѝ ᲂу҆́ды на́ша сꙋ́щїѧ на землѝ . ꙗ҆́кѡ да и҆со́ннымъ без̾мо́лвїемъ , просвѣти́мсѧ зрѣ́нїемъ сꙋде́бъ твои́хъ . ѿ и҆мѝ ѿ на́съ всѧ́ко мечта́нїе неподо́бно , и҆ по́хоть вре́днꙋ . воста́ви же на́съ во́ времѧ мл҃твы , ᲂу҆тверже́ны в̾ вѣ́рѣ , и҆ преспѣва́ющихъ в̾ за́повѣдехъ твои́хъ , бл҃говоле́нїемъ и҆ бл҃гостїю , є҆диноро́днаго сн҃а твоегѡ̀ . с̾ ни́мъ же бл҃гослове́нъ є҆сѝ , и҆ съ прест҃ы́мъ и҆ бл҃ги́мъ и҆ животворѧ́щимъ ти дх҃омъ , ны́нѣ и҆ при́снѡ и҆ во́ вѣки вѣко́мъ , а҆ми́нь .

=та́же , П=рїиди́те поклони́мсѧ цр҃е́ви на́шемꙋ бг҃ꙋ =[покло́н̾]. П=рїиди́те поклони́мсѧ хрⷭ҇тꙋ̀ цр҃е́ви и҆ бг҃ꙋ на́шемꙋ =[покло́н̾]. П=рїиди́те поклони́мсѧ и҆ припаде́мъ , к̾ самомꙋ̀ гдⷭ҇ꙋ і҆с҃ꙋ хрⷭ҇тꙋ̀ цр҃е́ви и҆ бг҃ꙋ на́шемꙋ =[покло́нъ].=

=ѱало́мъ , н҃ . П=оми́лꙋй мѧ бж҃е по вели́цѣй млⷭ҇ти твое́й . И҆ по мно́жествꙋ щедро́тъ твои́хъ , ѡ҆чи́сти без̾зако́нїе моѐ . Наипа́че ѡ҆мы́й мѧ ѿ без̾зако́нїѧ моегѡ̀ , и҆ ѿ грѣха̀ моегѡ̀ ѡ҆чи́сти мѧ . Ꙗ҆́кѡ без̾зако́нїе моѐ а҆́зъ зна́ю , и҆ грѣ́хъ мо́й предо мно́ю є҆́сть вы́нꙋ . Тебѣ̀ є҆ди́номꙋ согрѣши́хъ , и҆ лꙋка́вое пред̾ тобо́ю сотвори́хъ . Ꙗ҆́кѡ да ѡ҆правди́шисѧ во словесѣ́хъ свои́хъ , и҆ побѣди́ши внегда̀ сꙋди́ти . Се́бо въ без̾зако́нїихъ зача́тъ є҆́смь , и҆ во грѣсѣ́хъ роди́ мѧ мт҃и моѧ̀ . Се́бо и҆́стинꙋ воз̾люби́лъ є҆сѝ , без̾вѣ́стнаѧ и҆ та́йнаѧ премꙋ́дрости твоеѧ̀ , ꙗ҆ви́лъ ми є҆сѝ . Ѡ҆кропи́ши мѧ ѵ҆с̾со́помъ , и҆ ѡ҆чи́щꙋсѧ . ѡ҆мы́еши мѧ̀ , и҆ па́че снѣ́га ᲂу҆бѣлю́сѧ . Слꙋ́хꙋ моемꙋ̀ да́си ра́дость и҆ весе́лїе , воз̾ра́дꙋютсѧ ко́сти смире́нныѧ . Ѿвратѝ лицѐ твоѐ ѿ грѣ́хъ мои́хъ , и҆ всѧ̀ без̾зако́нїѧ моѧ̀ ѡ҆чи́сти . Се́рдце чи́сто сози́жди во мнѣ̀ бж҃е , и҆ дх҃ъ пра́въ ѡ҆бновѝ во ᲂу҆тро́бѣ мое́й . Не ѿве́рзи менѐ ѿ лица̀ твоегѡ̀ , и҆ дх҃а твоегѡ̀ ст҃а́гѡ не ѿи҆мѝ ѿ менѐ . Воз̾да́ждь мѝ ра́дость спасе́нїѧ твоегѡ̀ , и҆ дх҃омъ влⷣчномъ ᲂу҆тверди́ мѧ . Наꙋчꙋ̀ без̾зако́нныѧ пꙋте́мъ твои́мъ , и҆ нечести́вїи к̾ тебѣ̀ ѡ҆братѧ́тсѧ . И҆зба́ви мѧ ѿ крові́й бж҃е , бж҃е спасе́нїѧ моегѡ̀ , воз̾ра́дꙋетсѧ ꙗ҆зы́къ мо́й пра́вдѣ твое́й . Гдⷭ҇и ᲂу҆стнѣ̀ моѝ ѿве́рзеши , и҆ ᲂу҆ста̀ моѧ̀ воз̾вѣстѧ́тъ хвалꙋ̀ твою̀ . Ꙗ҆́кѡ а҆́ще бы восхотѣ́лъ же́ртвѣ , да́лъ бы́хъ ᲂу҆́бѡ . всесожже́нїѧ не бл҃говоли́ши . Же́ртва бг҃ꙋ дх҃ъ сокрꙋше́нъ . срⷣце сокрꙋше́но и҆ смире́но бг҃ъ не ᲂу҆ничижи́тъ . Оу҆блажѝ гдⷭ҇и бл҃говоле́нїемъ твои́мъ сїѡ́на , и҆ да сози́ждꙋтсѧ стѣ́ны і҆єросали́мскїѧ . Тогда̀ бл҃говоли́ши же́ртвꙋ пра́вдѣ , воз̾ноше́нїе и҆ всесожега́емаѧ . Тогда̀ воз̾ложа́тъ на ѻ҆лта́рь тво́й тельца̀ .

=ѱало́мъ , ра҃ . Г=дⷭ҇и , ᲂу҆слы́ши мл҃твꙋ мою̀ , и҆ во́пль мо́й к̾ тебѣ̀ да прїи́детъ . Не ѿвратѝ лица̀ твоегѡ̀ ѿ менѐ . во́ньже де́нь а҆́ще скорблю̀ , приклонѝ ко мнѣ̀ ᲂу҆́хо твоѐ . во́ньже де́нь а҆́ще призовꙋ́ тѧ , ско́рѡ ᲂу҆слы́ши мѧ . Ꙗ҆́кѡ и҆счезо́ша ꙗ҆́кѡ ды́мъ дні́е моѝ , и҆ ко́сти моѧ̀ ꙗ҆́кѡ сꙋши́ло сосхо́шасѧ . Оу҆ѧ́звенъ бы́хъ ꙗ҆́кѡ трава̀ , и҆ и҆́з̾сше срⷣце моѐ , ꙗ҆́кѡ забы́хъ снѣ́сти хлѣ́бъ мо́й . Ѿѓласа воз̾дыха́нїѧ моегѡ̀ , прильпѐ ко́сть моѧ̀ пло́ти мое́й . Оу҆подо́бихсѧ неѧ́сыти пꙋсты́нномꙋ , бы́хъ ꙗ҆́кѡ нощны́и вра́нъ на ны́рищи . Забдѣ́хъ , и҆ бы́хъ ꙗ҆́кѡ пти́ца ѡ҆со́бѧщаѧсѧ на здѣ̀ . Ве́сь де́нь поноша́хꙋ ми вразѝ моѝ . и҆ хва́лѧщїи мѧ , мно́ю кленѧ́хꙋсѧ . Занѐ пе́пелъ ꙗ҆́кѡ хлѣ́бъ ꙗ҆дѧ́хъ , и҆ питїѐ моѐ съ пла́чемъ растворѧ́хъ . Ѿ лица̀ гнѣ́ва твоегѡ̀ , и҆ ꙗ҆́рости твоеѧ̀ , ꙗ҆́кѡ возне́съ низве́рже мѧ . Дні́е моѝ ꙗ҆́кѡ сѣ́нь ᲂу҆клони́шасѧ , и҆ а҆́зъ ꙗ҆́кѡ сѣ́но и҆з̾схо́хъ . Ты́же гдⷭ҇и во́ вѣки пребыва́еши , и҆ па́мѧть твоѧ̀ в̾ ро́дъ и҆ ро́дъ . Ты̀ воскре́съ ᲂу҆ще́дриши сїѡ́на , ꙗ҆́кѡ вре́мѧ ᲂу҆ще́дрити є҆гѡ̀ , ꙗ҆́кѡ прїи́де вре́мѧ . Ꙗ҆́кѡ бл҃говоли́ша рабѝ твоѝ ка́менїе є҆гѡ̀ , и҆ пе́рсть є҆гѡ̀ ᲂу҆ще́дрѧтъ . И҆ ᲂу҆боѧ́тсѧ ꙗ҆зы́цы и҆́мене гдⷭ҇нѧ , и҆ всѝ ца́рїе зе́мстїи сла́вы твоеѧ̀ . Ꙗ҆́кѡ сози́ждетъ гдⷭ҇ь сїѡ́на , и҆ ꙗ҆ви́тсѧ в̾ сла́вѣ свое́й . Призрѣ̀ на мл҃твꙋ ᲂу҆бо́гихъ , и҆ не ᲂу҆ничижѝ моле́нїе и҆́хъ . Да напи́шꙋтсѧ сі́и в̾ ро́дъ и҆́нъ , и҆ лю́дїе зи́ждемїи восхва́лѧтъ гдⷭ҇а . Ꙗ҆́кѡ призрѣ̀ с̾ высоты̀ ст҃ы́ѧ своеѧ̀ , гдⷭ҇ь с̾ нб҃сѐ на́ землю призрѣ̀ . Оу҆слы́шати воз̾дыха́нїѧ ѡ҆кова́нныхъ , раз̾рѣши́ти сы́ны ᲂу҆мерщве́нныхъ . Воз̾вѣсти́ти в̾ сїѡ́нѣ и҆́мѧ гдⷭ҇не , и҆ хвалꙋ̀ є҆гѡ̀ во і҆єрⷭ҇ли́мѣ . Внегда̀ собра́тисѧ лю́демъ в̾кꙋ́пѣ , и҆ ца́рїе рабо́тати гдⷭ҇ви . Ѿвѣща̀ є҆мꙋ̀ на пꙋтѝ крѣ́пости є҆гѡ̀ , ᲂу҆ма́ленїе дні́й мои́хъ воз̾вѣсти́ ми . Не воз̾ведѝ менѐ в̾ преполове́нїе дні́й мои́хъ , въ ро́дъ и҆ ро́дъ лѣ́та твоѧ̀ . Въ нача́лѣхъ ты̀ гдⷭ҇и зе́млю ѡ҆снова̀ , и҆ дѣ́ла рꙋ́къ твои́хъ сꙋ́ть нб҃са̀ . Та̀ поги́бнꙋтъ , ты́же пребыва́еши . и҆ всѧ̀ ꙗ҆́кѡ ри́за ѡ҆бветша́ютъ . и҆ ꙗ҆́кѡ ѻ҆де́ждꙋ сві́еши и҆́хъ , и҆ и҆змѣнѧ́тсѧ . Ты́же то́жде є҆сѝ , и҆ лѣ́та твоѧ̀ не ѡ҆скꙋдѣ́ютъ . Сы́нове ра́бъ твои́хъ вселѧ́тсѧ , и҆ сѣ́мѧ и҆́хъ въ вѣ́къ и҆спра́витсѧ .

=та́же , мл҃тва , манасі́и цр҃ѧ і҆ꙋде́йска . Г=дⷭ҇и вседержи́телю , бж҃е ѻ҆ц҃ъ на́шихъ , а҆враа́мѡвъ , и҆ і҆саа́кѡвъ и҆ і҆а́кѡвль , и҆ сѣ́мене и҆́хъ пра́веднагѡ . сотвори́вый нб҃о и҆ зе́млю со все́ю лѣ́потою и҆́хъ , и҆ сопны́и мо́ре сло́вомъ повелѣ́нїѧ твоегѡ̀ . затвори́выи бе́з̾днꙋ , и҆ запечатлѣ́въ ю҆̀ , стра́шнымъ и҆ сла́внымъ и҆́менемъ твои́мъ . є҆го́же всѧ̀ боѧ́тсѧ , и҆ трепе́щꙋтъ ѿ лица̀ сла́вы твоеѧ̀ . ꙗ҆́кѡ непостоѧ́нна велелѣ́пота сла́вы твоеѧ̀ , и҆ не стерпи́мъ гнѣ́въ є҆́же нагрѣ́шники преще́нїѧ твоегѡ̀ . без̾чи́слена же и҆ не и҆з̾слѣ́дованна ми́лость , ѡ҆бѣща́нїѧ твоегѡ̀ . ты́ бо є҆сѝ гдⷭ҇ь вы́шнїи милосе́рдъ , долготерпѣли́въ и҆ мно́го млⷭ҇тивъ , и҆ ка́ѧсѧ ѡ҆ ѕлѡ́бахъ человѣ́ческихъ . но ты̀ гдⷭ҇и помно́жествꙋ бл҃гости твоеѧ̀ , ѡ҆бѣща̀ покаѧ́нїе и҆ ѡ҆ставле́нїе согрѣ́шшимъ к̾ тебѣ̀ . и҆ мно́жествомъ щедрѡ́тъ твои́хъ наречѐ покаѧ́нїе грѣ́шникѡмъ во спасе́нїе . ты̀ ᲂу҆́бѡ гдⷭ҇и бж҃е пра́ведныхъ , нѣ́си положи́лъ покаѧ́нїе пра́веднымъ твои́мъ , а҆враа́мꙋ , и҆ і҆саа́кꙋ , и҆ і҆а́кѡвꙋ , несогрѣши́вшимъ пред̾тобо́ю , но положи́лъ є҆сѝ покаѧ́нїе мнѣ̀ грѣ́шномꙋ , занѐ согрѣши́хъ ти па́че числа̀ песка̀ морьска́гѡ . ᲂу҆мно́жишасѧ без̾зако́нїѧ моѧ̀ гдⷭ҇и ᲂу҆мно́жишасѧ , и҆ нѣ́смь досто́инъ воз̾зрѣ́ти и҆ ви́дѣти высотꙋ̀ небе́снꙋю . ѿ мно́жества непра́вдъ мои́хъ свѧ́занъ є҆́смь мно́гими ю҆́зами желѣ́зными . ꙗ҆́кѡ невоз̾вести́ ми главы̀ моеѧ̀ , и҆ нѣ́сть ми восклоне́нїѧ . занѐ прогнѣ́вахъ ꙗ҆́рость твою̀ , и҆ лꙋка́вое пред̾тобо́ю сотвори́хъ . и҆ несотвори́хъ во́ли твоеѧ̀ , нисохрани́хъ повелѣ́нїй твои́хъ . и҆ ны́нѣ поклонѧ́ю колѣ́на се́рдца моегѡ̀ , и҆ молю̀ ꙗ҆́же ѿ тебѐ бл҃гость . согрѣши́хъ гдⷭ҇и согрѣши́хъ , и҆ без̾зако́нїѧ моѧ̀ а҆́зъ свѣ́мъ . но прошꙋ̀ молю́сѧ тебѣ̀ , ѿра́ди ми гдⷭ҇и , ѿра́ди ми , и҆ непогꙋбѝ менѐ съ без̾зако́ньми мои́ми . нижѐ в̾ вѣ́къ враждова́въ соблюде́ши ѕѡ́лъ мои́хъ , и҆ не ѡ҆сꙋдѝ менѐ въ преи҆спо́днихъ землѝ . занѐ ты̀ є҆сѝ бж҃е бг҃ъ ка́ющихсѧ , да и҆ намнѣ̀ ꙗ҆ви́ши всю̀ бл҃гость твою̀ , ꙗ҆́кѡ недосто́йна сꙋ́ща спасе́ши мѧ , помно́зѣй ми́лости твое́й . и҆ восхвалю́ тѧ всегда̀ вовсѧ̀ днѝ живота̀ моегѡ̀ . ꙗ҆́кѡ тебѐ пою́тъ всѧ̀ си́лы нбⷭ҇ныѧ , и҆ твоѧ̀ є҆́сть сла́ва во́ вѣки , а҆ми́нь .

=та́же , т=рист҃о́е . =покло́ны , г҃ . п=о ѻ҆́ч҃е на́шъ . =воз̾гла́съ : ꙗ҆́=кѡ твоѐ є҆́сть црⷭ҇тво . =та́же , а҆ми́нь . глаго́лемъ , тропарѝ сїѧ̀ . гла́съ , ѕ҃ . П=оми́лꙋй на́съ гдⷭ҇и , поми́лꙋй на́съ . всѧ́когѡ бо ѿвѣ́та недоꙋмѣ́юще , сїю́ ти моли́твꙋ ꙗ҆́кѡ влⷣцѣ грѣ́шнїи рабѝ твоѝ прино́симъ . поми́лꙋй на́съ гдⷭ҇и , поми́лꙋй на́съ . =сла́ва . Г=дⷭ҇и поми́лꙋй на́съ , на тѧ́ бо ᲂу҆пова́хомъ . непрогнѣ́вайсѧ на ны̀ ѕѣлѡ̀ , нижѐ помѧнѝ без̾зако́нїи на́шихъ . но при́зри на ны̀ ꙗ҆́кѡ млрⷭ҇дъ , и҆ и҆зба́ви на́съ ѿ вра́гъ на́шихъ . ты́ бо є҆сѝ бг҃ъ на́шъ , и҆ мы̀ лю́дїе твоѝ , и҆ всѝ дѣ́ла рꙋ́кꙋ твое́ю , и҆ и҆́мѧ твоѐ призыва́емъ . =и҆ нн҃ѣ , боⷢ҇ . М=лрⷭ҇дїѧ две́ри ѿве́рзи на́мъ бл҃гослове́наѧ бцⷣе дв҃о , надѣ́ющїисѧ на тѧ̀ непоги́бнемъ , но да и҆зба́вимсѧ тобо́ю ѿ бѣ́дъ . ты́ бо є҆сѝ спасе́нїе ро́дꙋ хрⷭ҇тїѧ́нскомꙋ .

=та́же , Г=дⷭ҇и поми́лꙋй , м҃ . =сла́ва , и҆ ны́нѣ . Ч=естнѣ́йшꙋю херꙋви́мъ , и҆ сла́внѣйшꙋю вои́стинꙋ серафи́мъ , без̾ и҆стлѣ́нїѧ бг҃а сло́ва ро́ждьшꙋю , сꙋ́щꙋю бцⷣꙋ тѧ̀ велича́ем̾ =[покло́н̾]. и҆́=менемъ гдⷭ҇нимъ бл҃гословѝ ѻ҆́ч҃е . =і҆єре́й , гл҃етъ : З=а мл҃твъ ст҃ы́хъ ѻ҆ц҃ъ на́шихъ , гдⷭ҇и і҆с҃е хрⷭ҇тѐ сн҃е бж҃їи поми́лꙋй на́съ . =ѱало́мщикъ глаго́летъ : а҆=ми́нь . ~Влⷣко бж҃е ѻ҆́ч҃е вседержи́телю , и҆ гдⷭ҇и сн҃е є҆диноро́дныи і҆с҃е хрⷭ҇тѐ , и҆ ст҃ы́и д́ш҃е , є҆ди́но бжⷭ҇тво̀ , и҆ є҆ди́на си́ла , поми́лꙋй мѧ грѣ́шнаго . и҆ и҆́ми же вѣ́си сꙋдьба́ми , спаси́ мѧ недосто́йнаго раба̀ твоегѡ̀ . ꙗ҆́кѡ бл҃гослове́нъ є҆сѝ во́ вѣки , а҆ми́нь .

=та́же , П=рїиди́те поклони́мсѧ цр҃е́ви на́шемꙋ бг҃ꙋ =[покло́н̾]. П=рїиди́те поклони́мсѧ хрⷭ҇тꙋ̀ цр҃е́ви и҆ бг҃ꙋ на́шемꙋ =[покло́н̾]. П=рїиди́те поклони́мсѧ и҆ припаде́мъ , к̾ самомꙋ̀ гдⷭ҇ꙋ і҆с҃ꙋ хрⷭ҇тꙋ̀ цр҃е́ви и҆ бг҃ꙋ на́шемꙋ =[покло́нъ].=

А҆́=ще пе́рваѧ недѣ́лѧ , вели́кагѡ поста̀ , гл҃емъ ѱало́мъ , рм҃в . Г=дⷭ҇и ᲂу҆слы́ши мл҃твꙋ мою̀ .

=в̾ про́чаѧ же недѣ́ли гл҃емъ ѱало́мъ , ѯ҃ѳ . Б=ж҃е в̾ по́мощь мою̀ воньмѝ , гдⷭ҇и помощи́ ми потщи́сѧ . Да постыдѧ́тсѧ , и҆ посра́мѧтсѧ и҆́щꙋщїи дꙋ́шꙋ мою̀ . Да воз̾вратѧ́тсѧ в̾спѧ́ть и҆ постыдѧ́тсѧ , мы́слѧщїи мѝ ѕла́ѧ . Да воз̾вратѧ́тсѧ а҆́бїе стыдѧ́щесѧ , глаго́лющїи мѝ бла́гоже бла́гоже . Да воз̾ра́дꙋютсѧ и҆ воз̾веселѧ́тсѧ ѡ҆ тебѣ̀ , всѝ и҆́щꙋщїи тебѐ бж҃е . И҆ глаго́лютъ вы́нꙋ , да воз̾вели́читсѧ гдⷭ҇ь лю́бѧщїи спасе́нїе твоѐ . А҆́зъ же ни́щь є҆́смь и҆ ᲂу҆бо́гъ , бж҃е помози́ ми . Помо́щникъ мо́й и҆ и҆зба́витель мо́й є҆сѝ ты̀ гдⷭ҇и не закоснѝ .

=ѱало́мъ , рм҃в . Г=дⷭ҇и ᲂу҆слы́ши моли́твꙋ мою̀ , внꙋшѝ моле́нїе моѐ во и҆́стинѣ твое́й , ᲂу҆слы́ши мѧ в̾ пра́вдѣ твое́й . И҆ не вни́ди в̾ сꙋ́дъ с̾ рабѡ́мъ твои́мъ , ꙗ҆́кѡ не ѡ҆правди́тсѧ пред̾ тобо́ю всѧ́къ живы́и . Ꙗ҆́кѡ погна̀ вра́гъ дш҃ꙋ мою̀ , смири́лъ є҆́сть в̾ землѝ живо́тъ мо́й . Посади́лъ мѧ є҆́сть в̾ те́мныхъ ꙗ҆́кѡ ме́ртвыѧ вѣ́кꙋ , и҆ ᲂу҆ны̀ во мнѣ̀ дх҃ъ мо́й . во мнѣ̀ смꙋти́сѧ срⷣце моѐ . Помѧнꙋ́хъ днѝ дре́внїѧ . поꙋчи́хсѧ во всѣ́хъ дѣ́лѣхъ твои́хъ , и҆ въ дѣ́лѣхъ рꙋ́кꙋ твое́ю поꙋча́хсѧ . Воз̾дѣ́хъ к̾ тебѣ̀ рꙋ́цѣ моѝ , дш҃а моѧ̀ ꙗ҆́кѡ землѧ̀ без̾во́днаѧ тебѣ̀ . Ско́рѡ ᲂу҆слы́ши мѧ гдⷭ҇и , и҆счезѐ дх҃ъ мо́й . Не ѿвратѝ лица̀ твоегѡ̀ ѿ менѐ , и҆ ᲂу҆подо́блюсѧ низ̾ходѧ́щимъ в̾ ро́въ . Слы́шанꙋ сотворѝ мнѣ̀ заꙋ́тра млⷭ҇ть твою̀ , ꙗ҆́кѡ на тѧ̀ ᲂу҆пова́хъ . Скажѝ мнѣ̀ гдⷭ҇и пꙋ́ть во́ньже пойдꙋ̀ , ꙗ҆́кѡ к̾ тебѣ̀ взѧ́хъ дш҃ꙋ мою̀ . И҆зми́ мѧ ѿ вра́гъ мои́хъ , гдⷭ҇и к̾ тебѣ̀ прибѣго́хъ . Наꙋчи́ мѧ твори́ти во́лю твою̀ , ꙗ҆́кѡ ты̀ є҆сѝ бг҃ъ мо́й . Дх҃ъ тво́й бл҃гі́и наста́витъ мѧ̀ на́ землю пра́вꙋ . И҆́мене твоегѡ̀ ра́ди гдⷭ҇и , живи́ши мѧ , пра́вдою твое́ю и҆зведе́ши ѿ печа́ли дш҃ꙋ мою̀ . И҆ ми́лостїю твое́ю потреби́ши врагѝ моѧ̀ , и҆ погꙋби́ши всѧ̀ стꙋжа́ющїѧ дш҃и мое́й , ꙗ҆́кѡ а҆́зъ ра́бъ тво́й є҆́смь .

=та́же , С=ла́ва в̾вы́шнихъ бг҃ꙋ , и҆ наземлѝ ми́ръ , в̾ человѣ́цѣхъ бл҃говоле́нїе . хва́лимъ тѧ̀ , бл҃гослови́мъ тѧ̀ =[покло́н̾],= кла́нѧемтисѧ , славосло́вимъ тѧ̀ =[покло́н̾],= бл҃годари́мъ тѧ̀ вели́кїѧ ра́ди сла́вы твоеѧ̀ =[покло́н̾]. =гдⷭ҇и цр҃ю нбⷭ҇ныи , бж҃е ѻ҆́ч҃е вседержи́телю , и҆ гдⷭ҇и сн҃е є҆диноро́дныи і҆с҃е хрⷭ҇тѐ , и҆ ст҃ы́и д́ш҃е . гдⷭ҇и бж҃е а҆́гньче бж҃їи сн҃е ѻ҆ч҃ь . взе́млѧи грѣхѝ ми́ра поми́лꙋй на́съ . взе́млѧи грѣхѝ ми́ра прїимѝ моли́твы на́ша . сѣдѧ́и ѡ҆деснꙋ́ю ѻ҆ц҃а поми́лꙋй на́съ . ꙗ҆́кѡ ты̀ є҆ди́нъ ст҃ъ , ты̀ є҆ди́нъ гдⷭ҇ь і҆с҃ъ хрⷭ҇то́съ , въ сла́вꙋ бг҃ꙋ ѻ҆ц҃ꙋ , а҆ми́нь . ~На всѧ́кꙋ но́щь бл҃гословлю́ тѧ , и҆ восхвалю̀ и҆́мѧ твоѐ во́ вѣки , и҆ в̾ вѣ́къ вѣ́ка . ~Гдⷭ҇и прибѣ́жище бы́сть на́мъ , в̾ ро́дъ и҆ ро́дъ . а҆́зъ рѣ́хъ , гдⷭ҇и поми́лꙋй мѧ , и҆ и҆сцѣлѝ дш҃ꙋ мою̀ , ꙗ҆́кѡ согрѣши́хъ тебѣ̀ . гдⷭ҇и к̾ тебѣ̀ прибѣго́хъ , наꙋчи́ мѧ твори́ти во́лю твою̀ , ꙗ҆́кѡ ты̀ є҆сѝ бг҃ъ мо́й , ꙗ҆́кѡ ѿ тебѐ є҆́сть и҆сто́чникъ живота̀ . во́ свѣтѣ твое́мъ ᲂу҆́зримъ свѣ́тъ . проба́ви ми́лость твою̀ вѣ́дꙋщимъ тѧ̀ . ~Сподо́би гдⷭ҇и в̾ но́щь сїю̀ , без̾ грѣха̀ сохрани́тисѧ на́мъ . бл҃гослове́нъ є҆сѝ гдⷭ҇и бж҃е ѻ҆ц҃ъ на́шихъ . и҆ хва́льно и҆ просла́влено и҆́мѧ твоѐ во́ вѣки , а҆ми́нь . ~Бꙋ́ди гдⷭ҇и млⷭ҇ть твоѧ̀ на на́съ , ꙗ҆́коже ᲂу҆пова́хомъ натѧ̀ . бл҃гослове́нъ є҆сѝ гдⷭ҇и , наꙋчѝ на́съ ѡ҆правда́нїемъ твои́мъ . бл҃гослове́нъ є҆сѝ влⷣко , вразꙋмѝ на́съ ѡ҆правда́нїемъ твои́мъ . бл҃гослове́нъ є҆сѝ ст҃ы́и , просвѣтѝ на́съ ѡ҆правда́нїемъ твои́мъ . ~Гдⷭ҇и млⷭ҇ть твоѧ̀ во́ вѣки , и҆ дѣ́ла рꙋ́кꙋ твое́ю не пре́зри . тебѣ̀ подоба́етъ хвала̀ , тебѣ̀ подоба́етъ пѣ́нїе . тебѣ̀ сла́ва подоба́етъ , ѻ҆ц҃ꙋ и҆ сн҃ꙋ и҆ ст҃о́мꙋ дх҃ꙋ , ны́нѣ и҆ прⷭ҇нѡ и҆ во́ вѣки вѣко́мъ , а҆ми́нь .

А҆́=ще ли пе́рваѧ нлⷣѧ ст҃а́гѡ поста̀ . гл҃емъ : т=рⷭ҇то́е , и҆ по ѻ҆́ч҃е на́шъ . =і҆єре́й гл҃етъ , воз̾гла́съ . ꙗ҆́=кѡ твоѐ є҆́сть црⷭ҇тво . =ли́къ пое́тъ : а҆=ми́нь . ~Гдⷭ҇и си́лъ сна́ми . =в̾ про́чаѧ же нлⷣи , и҆ посты̀ , пое́мъ .=

К=ано́нъ прест҃ѣ́й бцⷣѣ , та́же , совокꙋ́пльшесѧ ѻ҆́ба ли́ка пою́тъ . Д=осто́йнѡ є҆́сть . =[покло́нъ до землѝ]. т=рⷭ҇то́е , и҆ по ѻ҆́ч҃е на́шъ . =а҆́ще є҆́сть по́стъ вели́кїи , и҆ начина́етъ , а҃ , ли́къ . тропа́рь . гла́съ , ѕ҃ . Г=дⷭ҇и си́лъ с̾ на́ми бꙋ́ди , и҆но́го бо ра́звѣ тебѐ помо́щника в̾ ско́рбехъ не и҆́мамы . гдⷭ҇и си́лъ поми́лꙋй на́съ . =и҆ дрꙋгі́и ли́къ , пое́тъ то́йже сти́хъ : г=дⷭ҇и си́лъ с̾ на́ми . =посе́мъ пе́рвыи ли́къ . сти́хъ , а҃ . х=вали́те бг҃а во ст҃ы́хъ є҆гѡ̀ , хвали́те є҆го̀ во ᲂу҆тверже́нїи си́лъ є҆гѡ̀ . =и҆ а҆́бїе вторы́и ли́къ пое́тъ тропа́рь , г=дⷭ҇и си́лъ с̾ на́ми . =та́кѡ и҆ про́чаѧ стихѝ пра́выи ли́къ пое́тъ . а҆ тропарѝ пое́тъ лѣ́выи ли́къ .=

=сти́хъ , в҃ . х=вали́те є҆го̀ на си́лахъ є҆гѡ̀ , хвали́те є҆го̀ по премно́гомꙋ вели́чествїю є҆гѡ̀ . ~гдⷭ҇и си́лъ с̾ на́ми .

=сти́хъ , г҃ . х=вали́те є҆го̀ во́ гласѣ трꙋ́бнѣмъ , хвали́те є҆го̀ во ѱалты́ри и҆ гꙋ́слѣхъ . ~гдⷭ҇и си́лъ с̾ на́ми .

=сти́хъ , д҃ . х=вали́те є҆го̀ въ тимпа́нѣ и҆ ли́цѣ , хвали́те є҆го̀ во стрꙋ́нахъ и҆ ѻ҆рга́нѣхъ . ~гдⷭ҇и си́лъ с̾ на́ми .

=сти́хъ , є҃ . х=вали́те є҆гѡ̀ въ кимва́лѣхъ доброгла́сныхъ , хвали́те є҆гѡ̀ в̾ кимва́лѣхъ восклица́нїѧ . Всѧ́ко дыха́нїе да хва́литъ гдⷭ҇а . ~гдⷭ҇и си́лъ с̾ на́ми .

=та́же , ѻ҆́ба ли́ка совокꙋ́пльшесѧ в̾кꙋ́пѣ , сі́й сти́хъ пою́тъ : х=вали́те бг҃а во ст҃ы́хъ є҆гѡ̀ , хвали́те є҆го̀ во ᲂу҆твержде́нїи си́лъ є҆гѡ̀ . ~гдⷭ҇и си́лъ с̾ на́ми .

=сла́ва . гласъ , ѕ҃ . Г=дⷭ҇и , а҆́ще не бы́хомъ ст҃ы́ѧ твоѧ̀ и҆мѣ́ли моли́твеники , и҆ бл҃госты́ню твою̀ ми́лꙋющꙋю на́съ , ка́кѡ смѣ́ли бы́хомъ сп҃се пѣ́ти тѧ , є҆го́же славосло́вѧтъ бес̾преста́ни а҆́гг҃ли . сердцевѣ́дче , пощадѝ дш҃а на́ша . =и҆ ны́нѣ . М=но́гаѧ премно́жества мои́хъ бцⷣе согрѣше́нїй , к̾ тебѣ̀ прибѣго́хъ пречⷭ҇таѧ , спасе́нїѧ тре́бꙋѧ . посѣтѝ болѣ́знꙋющꙋю мою̀ дш҃ꙋ , и҆ молѝ сн҃а своегѡ̀ и҆ бг҃а на́шегѡ , пода́ти ми ѡ҆ставле́нїе , и҆́хже содѣ́ѧхъ ѕлѣ̀ , є҆ди́на бл҃гослове́наѧ . ~Всест҃а́ѧ бцⷣе , во́ времѧ живота̀ моегѡ̀ не ѡ҆ста́ви менѐ , и҆ человѣ́честѣй по́мощи не в̾вѣ́ри менѐ . но сама́ мѧ застꙋпѝ и҆ поми́лꙋй мѧ . ~Всѐ ᲂу҆пова́нїе моѐ к̾ тебѣ̀ воз̾лага́ю , мт҃и бж҃їѧ сохрани́ мѧ во свое́мъ сѝ кро́вѣ .

~Гдⷭ҇и поми́лꙋй , м҃ . =мл҃тва , вели́кагѡ васи́лїѧ . И҆́=же на всѧ́ко вре́мѧ , и҆ на всѧ́къ ча́съ , на́ нб҃си и҆ на землѝ , покланѧ́емыи и҆ сла́вимыи , бж҃е бл҃гі́и долготерпѣли́ве , и҆ многоми́лостиве , и҆́же пра́ведники любѧ̀ , и҆ грѣ́шныхъ ми́лꙋѧ , и҆́же всѣ́хъ зовы́и ко спасе́нїю , ѡ҆бѣща́нїѧ ра́ди бꙋ́дꙋщихъ бл҃гъ . са́мъ гдⷭ҇и прїимѝ моли́твы на́ша в̾ ча́съ сі́й , и҆ в̾ бл҃гости и҆спра́ви живо́тъ на́шъ , къ за́повѣдемъ твои́мъ . дш҃а на́ша ѡ҆свѧтѝ , и҆ тѣлеса̀ ѡ҆чи́сти . помышле́нїѧ и҆спра́ви , и҆ мы́сли ѡ҆чи́сти . ра́зꙋмъ ᲂу҆цѣло мꙋ́дри , и҆ и҆стрезвѝ , и҆ и҆зба́ви на́съ ѿ всѧ́кїѧ ско́рби , ѕо́лъ и҆ болѣ́зней , и҆ дш҃е́вныхъ страсте́й . и҆ ѡ҆градѝ на́съ ст҃ы́ми а҆́гг҃лы твои́ми , ꙗ҆́кѡ да ѡ҆полче́нїемъ и҆́хъ соблюда́еми и҆ наставлѧ́еми , дости́гнемъ во є҆ди́нство вѣ́ры , и҆ в̾ ра́зꙋмъ неприкоснове́нныѧ ти сла́вы , ꙗ҆́кѡ бл҃гослове́нъ є҆сѝ во́ вѣки , а҆ми́нь .

~Гдⷭ҇и поми́лꙋй , =гⷤ . сла́ва , и҆ ны́нѣ . Ч=естнѣ́йшꙋю херꙋви́мъ , и҆ сла́внѣйшꙋю вои́стинꙋ серафи́мъ , без̾ и҆стлѣ́нїѧ бг҃а сло́ва ро́ждьшꙋю , сꙋ́щꙋю бцⷣꙋ тѧ̀ велича́емъ =[покло́нъ]. и҆́=менемъ гдⷭ҇нимъ бл҃гословѝ ѻ҆́ч҃е . =і҆єре́й , гл҃етъ : б=ж҃е ᲂу҆ще́дри ны и҆ бл҃гослови́ ны .

И҆= твори́мъ вели́кїѧ покло́ны съ моли́твою ст҃а́гѡ є҆фре́ма , ꙗ҆́коже ꙗ҆вле́но в̾ вече́рни .=

П=оси́хъ , мл҃тва прⷭ҇тѣ́й бцⷣѣ , вели́кагѡ васи́лїѧ .=

~Нескве́рнаѧ , небла́знаѧ , нетлѣ́ннаѧ , пречⷭ҇таѧ бг҃оневѣ́сто влⷣчце , ꙗ҆́же бг҃а сло́ва чл҃кѡмъ , пресла́внымъ сѝ ржⷭ҇тво́мъ со є҆дини́вши . и҆ па́дшее є҆стество̀ ро́да на́шегѡ , нбⷭ҇нымъ совокꙋ́пльши , ꙗ҆́же ненаде́жнымъ є҆ди́на наде́жда , и҆ побѣжда́емымъ помо́щница . гото́вое застꙋпле́нїе к̾ тебѣ̀ прибѣга́ющимъ , и҆ всѣ́мъ хрⷭ҇тїѧ́нѡмъ прибѣ́жище , негнꙋша́йсѧ менѐ грѣ́шнагѡ и҆ скве́рнагѡ , и҆́же скве́рными по́мыслы и҆ словесы̀ , и҆ дѣ́лы и҆ дѣѧ́ньми , всего̀ себѐ непотре́бна сотво́рша , и҆ сласте́мъ ᲂу҆ны́нїѧ , и҆ лѣ́ности нра́вомъ раба̀ бы́вша . но ꙗ҆́кѡ чл҃колюби́ваго бг҃а мт҃и , чл҃колю́бнѣ ᲂу҆милосе́рдисѧ ѡ҆ мнѣ̀ грѣ́шнѣмъ и҆ блꙋ́днѣмъ , и҆ прїимѝ моѐ є҆́же ѿ скве́рныхъ ᲂу҆сте́нъ приноси́мое тебѣ̀ моле́нїе . и҆ своегѡ̀ сн҃а и҆ на́шегѡ влⷣкꙋ и҆ гдⷭ҇а , мт҃рьнимъ сѝ дерзнове́нїемъ ѡ҆бье́мши ᲂу҆молѝ , ꙗ҆́кѡ да ѿве́рзетъ и҆ мнѣ̀ чл҃колю́бное милосе́рдїе своеѧ̀ бл҃гости . и҆ презрѣ́въ моѧ̀ бесчи́сленаѧ прегрѣше́нїѧ , ѡ҆брати́тъ мѧ̀ на покаѧ́нїе , и҆ свои́мъ за́повѣдемъ дѣ́лателѧ и҆скꙋ́сна ꙗ҆ви́тъ мѧ . пред̾ста́ни ми приснѡмлⷭ҇тиваѧ , и҆ милосе́рдаѧ и҆ чл҃колюби́ваѧ в̾ настоѧ́щей се́й жи́зни , тѣ́плаѧ пред̾ста́тельнице и҆ помо́щнице , сопроти́вныхъ полкѝ ѿгонѧ́ющи , и҆ ко спасе́нїю наставлѧ́ющи мѧ̀ . и҆ во́времѧ и҆схо́да моегѡ̀ , ѡ҆каѧ́ннꙋю ми дш҃ꙋ соблюда́ющи , и҆ те́мныѧ ѻ҆́бразы лꙋка́выхъ бѣсо́въ , дале́че ѿ неѧ̀ ѿрѣва́ющи . въ стра́шныи же де́нь пра́веднагѡ сꙋда̀ , вѣ́чныѧ мѧ̀ и҆збавлѧ́ющи мꙋ́ки . и҆ неи҆зрече́ннѣй сла́вѣ твоегѡ̀ сн҃а и҆ бг҃а на́шегѡ , наслѣ́дника мѧ̀ показа́ющи . є҆ѧ́же да ᲂу҆лꙋчꙋ̀ влⷣчце моѧ̀ прест҃а́ѧ бцⷣе , твоегѡ̀ ра́ди хода́тайства и҆ застꙋпле́нїѧ , бл҃года́тїю и҆ чл҃колю́бїемъ , є҆диноро́днагѡ сн҃а твоегѡ̀ , гдⷭ҇а бг҃а и҆ сп҃са на́шегѡ і҆с҃а хрⷭ҇та̀ . є҆мꙋ́же подоба́етъ всѧ́ка сла́ва , че́сть и҆ поклонѧ́нїе , съ без̾нача́льнымъ є҆гѡ̀ ѻ҆ц҃е́мъ , и҆ съ прест҃ы́мъ и҆ бл҃ги́мъ , и҆ животворѧ́щимъ дх҃омъ , ны́нѣ и҆ при́снѡ и҆ во́ вѣки вѣко́мъ , а҆ми́нь .

=а҆́щели є҆́сть вели́кїи по́стъ , гл҃емъ , т=рⷭ҇то́е , и҆ по ѻ҆́ч҃е на́шъ , =воз̾гла́са нѣ́сть . гдⷭ҇и поми́лꙋй , ві҃ .=

=та́же , мл҃тва , ст҃а́гѡ а҆нтїѡ́ха мни́ха . Д=а́ждь на́мъ влⷣко на́ сонъ грѧдꙋ́щимъ , поко́й дꙋшѝ и҆ тѣ́лꙋ , и҆ сохранѝ на́съ ѿ мра́чнагѡ сна̀ грѣхо́внагѡ , и҆ всѧ́кагѡ те́мнагѡ и҆ нощна́гѡ сладостра́стїѧ . ᲂу҆ти́ши стремле́нїе страсте́мъ , и҆ ᲂу҆гасѝ тѣле́сное разжже́нїе , и҆ стрѣ́лы лꙋка́вагѡ , ꙗ҆́же на ны̀ лꙋка́внѡ дви́жимыѧ . и҆ воста́нїѧ пло́ти на́шеѧ ᲂу҆толѝ , и҆ всѧ́ко земно́е и҆ ве́щное мꙋдрова́нїе ᲂу҆спѝ . и҆ да́рꙋй на́мъ бж҃е бо́дръ ᲂу҆́мъ , и҆ цѣломꙋ́дръ по́мыслъ , срⷣце трезвѧ́щесѧ , со́нъ лего́къ , и҆ всѧ́кагѡ сатанина̀ мечта́нїѧ не и҆скꙋ́сенъ . воста́ви же на́съ во́ времѧ мл҃твы , ᲂу҆тверже́ны в̾ за́поведѣхъ твои́хъ , и҆ па́мѧть сꙋде́бъ твои́хъ в̾ себѣ̀ вы́нꙋ и҆мꙋ́ща , и҆ всено́щное славосло́вїе на́мъ да́рꙋй , пѣ́ти и҆ бл҃гослови́ти и҆ сла́вити , пречⷭ҇тно́е и҆ великолѣ́пое и҆́мѧ твоѐ , ѻ҆ц҃а и҆ сн҃а и҆ ст҃а́гѡ дх҃а , ны́нѣ и҆ прⷭ҇нѡ и҆ во́ вѣки вѣко́мъ , а҆ми́нь . ~Пресла́внаѧ и҆ при́снѡ дв҃о бцⷣе мр҃і́е , мт҃и хрⷭ҇та̀ бг҃а на́шегѡ , прїимѝ мл҃твы на́ша , и҆ принесѝ ѧ҆̀ сн҃ꙋ своемꙋ̀ и҆ бг҃ꙋ на́шемꙋ , да спасе́тъ и҆ просвѣти́тъ тебѐ ра́ди дш҃а на́ша . ~Оу҆пова́нїе на́мъ бг҃ъ , и҆ прибѣ́жище на́ше хрⷭ҇то́съ , и҆ покрови́тель на́мъ є҆́сть дх҃ъ ст҃ы́и .

=та́же , і҆єре́й , гл҃етъ . с=ла́ва тебѣ̀ бж҃е на́шъ , ᲂу҆пова́нїе на́ше сла́ва тебѣ̀ .= ли́къ гл҃етъ : сла́ва , и҆ ны́нѣ . г=дⷭ҇и поми́лꙋй , вⷤ , гдⷭ҇и бл҃гословѝ .

~в̾мѣ́стѡ , ѿпꙋ́ста .= гл҃етъ і҆єре́й моли́твꙋ сїю̀ : В=лⷣко многомлⷭ҇тиве , гдⷭ҇и і҆с҃е хрⷭ҇тѐ бж҃е на́шъ , мл҃твами пречⷭ҇тыѧ и҆ пребл҃гослове́нныѧ влⷣчцы на́шеѧ бцⷣы и҆ прⷭ҇нѡ дв҃ы мр҃і́и . си́лою чⷭ҇тна́гѡ и҆ животворѧ́щагѡ крⷭ҇та̀ . застꙋпле́нїемъ чⷭ҇тны́хъ нбⷭ҇ныхъ си́лъ беспло́тныхъ . чⷭ҇тна́гѡ и҆ сла́внагѡ проро́ка и҆ прⷣтчи крⷭ҇тлѧ і҆ѡа́нна . ст҃ы́хъ сла́вныхъ и҆ всехва́льныхъ а҆пⷭ҇лъ . ст҃ы́хъ добропобѣ́дныхъ мꙋ́ченикъ . прпⷣбныхъ и҆ бг҃оно́сныхъ ѻ҆ц҃ъ на́шихъ . и҆ ст҃ы́хъ пра́ведныхъ бг҃оѻ҆ц҃ъ , і҆ѡаки́ма и҆ а҆́нны . =и҆ ст҃а́гѡ , і҆мⷬ҇къ , є҆го́же є҆́сть хра́мъ .= и҆ всѣ́хъ ст҃ы́хъ твои́хъ , бл҃гопрїѧ́тнꙋ сотворѝ моли́твꙋ на́шꙋ , и҆ да́рꙋй на́мъ ѡ҆ставле́нїе прегрѣше́нїемъ на́шимъ . покры́й на́съ кро́вомъ крилꙋ̀ твое́ю , и҆ ѿженѝ ѿ на́съ всѧ́когѡ врага̀ и҆ сопоста́та . ᲂу҆мирѝ жи́знь на́шꙋ гдⷭ҇и , и҆ поми́лꙋй на́съ , и҆ ми́ръ сво́й , и҆ спасѝ дш҃а на́ша , ꙗ҆́кѡ бл҃гъ и҆ чл҃колю́бецъ . =и҆ та́кѡ прекло́ньсѧ і҆єре́й гл҃етъ : Б=л҃гослови́те мѧ ѻ҆ц҃ы ст҃і́и , и҆ прости́те мѧ грѣ́шнагѡ , є҆ли́кѡ согрѣши́хъ сло́вомъ и҆ дѣ́ломъ и҆ помышле́нїемъ , и҆ всѣ́ми чꙋ́вствы мои́ми .

=и҆ ѿвѣща́ютъ є҆мꙋ̀ бра́тїѧ , б=г҃ъ да прости́тъ тѧ̀ и҆ поми́лꙋетъ . =та́коже и҆ са́ми сотворѧ́ютъ проти́вꙋ є҆мꙋ̀ мета́нїе до землѝ , гл҃юще ко́ждо и҆́хъ к̾ себѣ̀ : П=рости́ мѧ ѻ҆́ч҃е ст҃ы́и и҆ бл҃гословѝ , є҆ли́ка согрѣши́хъ во всѧ̀ днѝ живота̀ моегѡ̀ . и҆ в̾ сі́й де́нь бесчисла̀ согрѣши́хъ дш҃е́ю и҆ тѣ́ломъ , сно́мъ и҆ лѣ́ностїю , помраче́нїемъ бѣсо́вскимъ . в̾ мы́слѣхъ нечи́стыхъ , в̾ забы́тїи ᲂу҆ма̀ , и҆ во ѡ҆сꙋжде́нїи согрѣши́хъ се́рдцемъ , и҆ всѣ́ми мои́ми чꙋ́вствы , слꙋ́хомъ и҆ ви́домъ , во́лею и҆ нево́лею , и҆ нѣ́сть тогѡ̀ грѣха̀ , є҆го́же несотвори́хъ . но ѡ҆ всѣ́хъ ка́юсѧ , прости́ мѧ ѻ҆́ч҃е ст҃ы́и и҆ бл҃гословѝ , и҆ помоли́сѧ ѡ҆ мнѣ̀ грѣ́шнѣмъ . =посе́мъ настоѧ́тель глаго́летъ : Б=л҃года́тїю свое́ю бг҃ъ да прости́тъ и҆ поми́лꙋетъ всѣ́хъ на́съ . =та́же , і҆єре́й гл҃етъ є҆ктенїю̀ : П=омо́лимсѧ ѡ҆ странѣ̀ росси́йстей , и҆ ѡ҆ спасе́нїи є҆ѧ̀ . =бг҃ъ да сохрани́тъ и҆ поми́лꙋетъ є҆ѧ̀ . Ѡ҆= прⷭ҇нопа́мѧтныхъ , и҆ бл҃же́нныхъ созда́телей ст҃а́гѡ хра́ма сего̀ . =бг҃ъ да спасе́тъ и҆ поми́лꙋетъ и҆́хъ . =А҆́=ще ли монасты́рь гл҃и , с=т҃ы́ѧ ѻ҆би́тели сеѧ̀ .= Ѡ҆= преосщ҃е́ннейшемъ митрополи́те на́шемъ , і҆мⷬ҇къ . =бг҃ъ да спасе́тъ и҆ поми́лꙋетъ є҆го̀ . Ѡ҆= послꙋжи́телехъ цр҃ко́вныхъ . =бг҃ъ да спасе́тъ и҆ поми́лꙋетъ и҆́хъ . Ѡ҆= пособле́нїи , и҆ ᲂу҆крѣпле́нїи , хрⷭ҇толюби́вагѡ во́инства . =бг҃ъ да поспѣши́тъ и҆ поми́лꙋетъ и҆́хъ . Ѡ҆= ѻ҆ц҃ѣ́хъ на́шихъ дх҃о́вныхъ . =а҆́ще монасты́рь , Ѡ҆= ѻ҆ц҃ѣ на́шемъ и҆гꙋ́менѣ , і҆мⷬ҇къ , и҆ все́й є҆́же ѡ҆ хрⷭ҇тѐ бра́тїи на́шей . =бг҃ъ да спасе́тъ и҆ поми́лꙋетъ и҆́хъ . Ѡ҆= по́сланныхъ на слꙋ́жбꙋ , ѻ҆ц҃ъ и҆ бра́тїй на́щихъ . =бг҃ъ да поспѣши́тъ и҆ поми́лꙋетъ и҆́хъ . Ѡ҆= послꙋжи́вшихъ , и҆ ны́нѣ слꙋжа́щихъ , во ст҃ѣ́мъ хра́мѣ се́мъ . =и҆лѝ , в=о ст҃ѣ́й ѻ҆би́тели се́й . =бг҃ъ да спасе́тъ и҆ поми́лꙋетъ и҆́хъ . Ѡ҆= ненави́дѧщихъ , и҆ лю́бѧщихъ на́съ . =бг҃ъ да прости́тъ и҆ поми́лꙋетъ и҆́хъ . Ѡ҆ =да́вшихъ на́мъ ми́лостыню , и҆ заповѣ́давшихъ на́мъ недосто́йнымъ , моли́тисѧ ѡ҆ ни́хъ . =бг҃ъ да прости́тъ и҆ поми́лꙋетъ и҆́хъ . Ѡ҆= всѣ́хъ скорбѧ́щихъ , и҆ в̾ не́мощехъ слежа́щихъ , и҆ въ темни́цахъ сѣдѧ́щихъ . =бг҃ъ да возста́витъ , и҆ и҆сцѣли́тъ и҆ поми́лꙋетъ и҆́хъ . Ѡ҆= недꙋ́гꙋющихъ , и҆ стра́ждꙋщихъ . =бг҃ъ да спасе́тъ и҆ поми́лꙋетъ и҆́хъ . Ѡ҆= и҆збавле́нїи плѣне́ныхъ . =бг҃ъ да свободи́тъ и҆ поми́лꙋетъ и҆́хъ . Ѡ҆= и҆́же по вода́мъ пла́вающихъ , и҆ в̾ пꙋтѝ ше́ствꙋющихъ . =бг҃ъ да спасе́тъ и҆ поми́лꙋетъ и҆́хъ . И҆= ѡ҆ всѧ́кой дꙋшѝ хрⷭ҇тїѧ́нской . =бг҃ъ да прости́тъ и҆ поми́лꙋетъ и҆́хъ . И҆= ѡ҆ ᲂу҆множе́нїи плодо́въ земны́хъ . =бг҃ъ да ᲂу҆мно́житъ плоды̀ земны́ѧ . =А҆́=ще кромѣ̀ нлⷣи , и҆лѝ празднества̀ , гл҃емъ заꙋпоко́й .=

~Помѧ́немъ пре́жде ᲂу҆со́пшихъ преста́вленыѧ ѿ житїѧ̀ сегѡ̀ , правосла́вныѧ цр҃и и҆ кн҃зи в̾кꙋ́пѣ , и҆ созда́тели ст҃а́гѡ хра́ма сегѡ̀ .= и҆лѝ , с=т҃ы́ѧ ѻ҆би́тели сеѧ̀ .= мы́ =же ѿвѣща́емъ , =бг҃ъ да помѧне́тъ и҆ ᲂу҆поко́итъ и҆́хъ . П=атрїа́рхи , и҆ митрополи́ты , и҆ а҆рхїєпкⷭ҇пы , и҆ є҆пкⷭ҇пы , и҆ ѻ҆ц҃ы дх҃о́вныѧ . =бг҃ъ да помѧне́тъ и҆ ᲂу҆поко́итъ и҆́хъ . Р=оди́тели и҆ сро́дники на́ша по́ плоти . =бг҃ъ да помѧне́тъ и҆ ᲂу҆поко́итъ и҆́хъ . И҆= всѣ́хъ пре́жде почи́вшихъ , пра́ѻ҆ц҃ъ и҆ ѻ҆ц҃ъ и҆ бра́тїи на́шихъ . =бг҃ъ да помѧне́тъ и҆ ᲂу҆поко́итъ и҆́хъ . И҆= послꙋжи́вшихъ во ст҃ѣ́мъ хра́мѣ се́мъ . =и҆лѝ , в=ъ ст҃ѣ́й ѻ҆би́тели се́й . =бг҃ъ да помѧне́тъ и҆ ᲂу҆поко́итъ и҆́хъ . И҆= и҆́же здѣ̀ лежа́щихъ , и҆ по всю́дꙋ правосла́вныхъ христїа́нъ . =бг҃ъ да помѧне́тъ и҆ ᲂу҆поко́итъ и҆́хъ . =Т=а́же , и҆гꙋ́менъ рече́тъ , З=а мл҃твъ пречⷭ҇тыѧ твоеѧ̀ мт҃ре , и҆ ст҃ы́хъ ѻ҆ц҃ъ на́шихъ , гдⷭ҇и і҆с҃е хрⷭ҇тѐ сн҃е бж҃е на́шъ поми́лꙋй на́съ . =ли́къ , а҆=ми́нь . =посе́мъ настоѧ́тель , ста́нетъ проти́въ ст҃ы́хъ вра́тъ , и҆ твори́тъ покло́ны трѝ доземлѝ . та́же , проще́нїе къ бра́тїи глаго́летъ : Б=л҃гослови́те ѻ҆ц҃ы ст҃і́и и҆ бра́тїѧ , и҆ прости́те мѧ грѣ́шнаго , є҆ли́ка согрѣши́хъ во всѧ̀ днѝ живота̀ моегѡ̀ дш҃е́ю и҆ тѣ́ломъ , сло́вомъ и҆ дѣ́ломъ и҆ помышле́нїемъ , и҆ всѣ́ми мои́ми чꙋ́вьствы . И҆ =покло́нъ до землѝ .= И҆ =ѿвѣща́ютъ бра́тїѧ .= Б=г҃ъ да прости́тъ тѧ̀ честны́и ѻ҆́ч҃е . =Т=а́ко же и҆ бра́тїѧ творѧ́тъ покло́ны к̾ настоѧ́телю . и҆ глаго́лютъ ко́ждо и҆́хъ .= П=рости́ мѧ ѻ҆́ч҃е ст҃ы́и и҆ бл҃гословѝ грѣ́шнагѡ .= И҆ =про́чее по́ рѧдꙋ .= Н=астоѧ́тель же рече́тъ .= Б=л҃года́тїю свое́ю бг҃ъ да прости́тъ , и҆ поми́лꙋетъ всѣ́хъ на́съ . И҆ =прїи́мше

проще́нїе и҆́дꙋтъ бра́тїѧ ко́ждо въ кѣ́лїи своѧ̀

со всѧ́кимъ молча́нїемъ , во є҆́же ᲂу҆праж

нѧ́тисѧ на кѣле́йное пра́вило , и҆ во 
чте́нїи поко́итисѧ , ꙗ҆́коже

мощѝ воста́ти на пра́

вило цр҃ко́вное .

В=ѣ́дати и҆ сѐ потре́ба . Ꙗ҆́=кѡ и҆ в̾ про́чїѧ посты̀ є҆гда̀ є҆́сть а҆ллилꙋ́їѧ , пое́мъ тꙋ́же вели́кꙋю па́вечерницꙋ , кромѣ̀ , гдⷭ҇и си́лъ с̾ на́ми . Гл҃ютъ босѧ тропарѝ ѻ҆бы́чныѧ , ꙗ҆́кѡ посе́мъ ни́же є҆́сть вѣ ма́лѣй па́вечерницѣ ѡ҆пи́сано . И҆ =сѐ ᲂу҆́бѡ вѣ́дати потре́бнѡ є҆́сть . Ꙗ҆́=кѡ и҆ втора́ѧ , сре́днѧѧ па́вечерница пое́тсѧ . ꙗ҆́коже бо пра́здники , по преда́нїю цр҃ко́вномꙋ , на́ три чи́ны и҆́мꙋтъ раздѣле́нїе , си́рѣчь , на вели́кїѧ , на сре́днїѧ , и҆ на ма́лыѧ : си́це и҆ па́чечерницы , по́чинꙋ пра́здникѡвъ положены̀ сꙋ́ть . Въ вели́кїѧ бо пра́здники , внегда̀ быва́етъ бдѣ́нїе , и҆ во всѧ́кїѧ предисꙋбо́тныѧ и҆ недѣ́льнаѧ ве́черы , и҆ в̾ наро́читыхъ ст҃ы́хъ , є҆гда̀ и҆мѣ́ютъ многомлⷭ҇тиво , гл҃етсѧ ма́лаѧ па́вечерница . Въ по́стныѧ же днѝ , си́рѣчь , в̾ по́стъ ст҃ы́хъ а҆пⷭ҇лъ , и҆ в̾ по́стъ ст҃ы́ѧ бцⷣы , и҆ в̾ по́стъ ржⷭ҇тва̀ хрⷭ҇то́ва , є҆гда̀ нѣ́сть тропарѧ̀ ст҃о́мꙋ , но а҆ллилꙋ́їѧ , тогда̀ пое́тсѧ неѳимѡ́нъ , ꙗ҆́коже в̾ предѝ к̾ концꙋ̀ неѳимѡ́на ѡ҆ се́мъ ᲂу҆каза́сѧ . є҆гда́же є҆́сть тропа́рь ст҃о́мꙋ , а҆́ще в̾ посты̀ , и҆лѝ междꙋ̀ посто́въ , тогда̀ пое́тсѧ сїѧ̀ сре́днѧѧ па́вечерница во всѐ лѣ́то .

