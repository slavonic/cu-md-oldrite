=\(междᲂча́сїе девѧ́тагѡ часа̀\)=
{{text_align=center}}

П=ᲂча́сїе девѧ́тагѡ часа̀ .=
{{text_align=center}}

~прїиди́те пᲂклᲂни́м̾сѧ , гⷤ . =и҆ пᲂкло́ны , г҃ . ѱало́мъ , рв҃і .=
{{text_align=center}}

~Хвали́те ѻ҆́трᲂцы гⷭ҇да , хвали́те и҆́мѧ гⷭ҇дне . Бѹ́ди и҆́мѧ гⷭ҇дне бл҃гᲂслᲂве́но ѿ ны́нѣ и҆ до́ вѣка . Ѿ вᲂсто́къ сл҃нца до за́падъ , хва́льно и҆́мѧ гⷭ҇дне . Высо́къ над̾ всѣ́ми ꙗ҆зы́ки гⷭ҇дь . надъ нб҃сы̀ сла́ва є҆гѡ̀ . Кто̀ ꙗ҆́кѡ гⷭ҇дь б҃гъ на́шъ , на высо́киⷯ живы́и , и҆ на смире́нныѧ призира́ѧ , на́ нб҃си и҆ на землѝ ; Вᲂз̾двиза́ѧ ѿ землѝ ѹ҆бо́га , и҆ ѿ гно́ища вᲂзнᲂсѧ̀ ни́ща . Пᲂсади́ти є҆го̀ съ кнѧ́зи , с̾ кнѧ́зи людє́й свᲂи́хъ . Вселѧ́ѧ непло́дᲂве в̾ до́мъ , ма́терь ѡ҆ ча́дѣхъ веселѧ́щюсѧ .

=ѱало́мъ , рл҃з .=
{{text_align=center}}

~И҆спᲂвѣ́мсѧ тебѣ̀ гⷭ҇ди всѣ́мъ се́рдцеⷨ мᲂи́мъ , и҆ преⷣ а҆́нг҃лы вᲂспᲂю̀ тебѣ̀ , ꙗ҆́кѡ ѹ҆слы́ша всѧ̀ глаго́лы ѹ҆́стъ мᲂи́хъ . Пᲂклᲂню́сѧ к̾ цр҃кви с҃тѣ́й твᲂе́й , и҆ и҆спᲂвѣ́мсѧ и҆́мени твᲂемꙋ̀ , ѡ҆ млⷭ҇ти твᲂе́й и҆ и҆́стинѣ твᲂе́й ꙗ҆́кѡ вᲂзвели́чилъ є҆сѝ ѡ҆ все́мъ и҆́мѧ твᲂѐ с҃то́е . Во́ньже де́нь а҆́ще призᲂвꙋ́ тѧ , ско́рѡ ѹ҆слы́ши мѧ , ѹ҆мно́жиши мѧ в̾ д҃шѝ мᲂе́й си́лᲂю твᲂе́ю . Да и҆спᲂвѣ́дѧтсѧ тебѣ̀ гⷭ҇ди всѝ ц҃рїе зе́мстїи , ꙗ҆́кѡ ѹ҆слы́шаша всѧ̀ глаго́лы ѹ҆́стъ твᲂи́хъ . И҆ вᲂспᲂю́тъ в̾ пѣ́снехъ гⷭ҇днихъ , ꙗ҆́кѡ ве́лїѧ сла́ва гⷭ҇днѧ . Ꙗ҆́кѡ высо́къ гⷭ҇дь , и҆ смире́нныѧ призира́етъ , и҆ высо́каѧ и҆здале́ча свѣ́сть . А҆́ще пᲂйдꙋ̀ пᲂсредѣ̀ ско́рби , живи́ши мѧ . на гнѣ́въ вра́гъ мᲂи́хъ прᲂсте́рлъ є҆сѝ рѹ́кꙋ свᲂю̀ , и҆ спасе́ мѧ десни́ца твᲂѧ̀ . Гдⷭ҇ь вᲂзда́стъ за мѧ̀ . Гдⷭ҇и , ми́лᲂсть твᲂѧ̀ во́ вѣки , дѣ́ла рᲂу̑къ твᲂи́хъ не пре́зри .

=ѱало́мъ , рл҃ѳ .=
{{text_align=center}}

~И҆зми́ мѧ гⷭ҇ди ѿ человѣ́ка лꙋка́ва , ѿ́ мꙋжа не пра́ведна и҆зба́ви мѧ . И҆́же пᲂмы́слиша непра́вдꙋ в̾ се́рдцѣ , ве́сь де́нь ѡ҆пᲂлча́хꙋ бра́ни . И҆зъ ѡ҆стри́ша ѧ҆зы́къ сво́й ꙗ҆́кѡ змі́инъ , ꙗ҆́дъ а҆́спиденъ пᲂд̾ ꙋ҆стна́ми и҆́хъ . Сᲂхрани́ мѧ гⷭ҇ди и҆зъ рꙋкѝ грѣ́шничи , ѿ челᲂвѣ́къ не пра́веденъ и҆зми́ мѧ . И҆́же пᲂмы́слиша запѧ́ти стᲂпы̀ мᲂѧ̀ , скры́ша го́рдїи сѣ̑ть мнѣ̀ . И҆ ю҆́жи препѧ́ша сѣ̑ть нᲂгаⷨ мᲂи́мъ , при стезѝ сᲂбла́зны пᲂлᲂжи́ша ми . Рѣ́хъ гⷭ҇дви , б҃гъ мо́й є҆сѝ ты̀ , внꙋшѝ гⷭ҇ди гла́съ мᲂле́нїѧ мᲂегѡ̀ . Гдⷭ҇и гⷭ҇ди си́ла спасе́нїѧ мᲂегѡ̀ , ѡ҆сѣни́лъ є҆сѝ надъ главо́ю мᲂе́ю в̾ де́нь бра́ни . Непреда́ждь менѐ гⷭ҇ди ѿ жела́нїѧ мᲂегѡ̀ грѣ́шникꙋ . пᲂмы́слиша на мѧ̀ , не ѡ҆ста́ви менѐ , да не кᲂгда̀ вᲂзнесѹ́тсѧ . Глава̀ ѡ҆крꙋже́нїѧ и҆́хъ трѹ́дъ ѹ҆сте́нъ и҆́хъ , пᲂкры́етъ и҆́хъ . Падѹ́тъ на ни́хъ ѹ҆́глїѧ ѻ҆́гненаѧ , низлᲂжи́ши и҆́хъ в̾ страстє́хъ , и҆ не пᲂстᲂѧ́тъ . Мѹ́жъ ꙗ҆зы́ченъ , не и҆спра́витсѧ на землѝ . мѹ́жа не пра́ведна ѕло̀ ѹ҆лᲂви́тъ во и҆стлѣ́нїе . Пᲂзна́хъ ꙗ҆́кѡ сᲂтвᲂри́тъ гⷭ҇дь сѹ́дъ ни́щымъ , и҆ ме́сть ѹ҆бо́гимъ . Ѻ҆ба́че пра́веднїи и҆спᲂвѣ́дѧтсѧ и҆́мени твᲂемѹ̀ , и҆ в̾селѧ́тсѧ пра́вїи с̾ лице́мъ твᲂи́мъ .

~сла́ва , и҆ н҃нѣ , беⷥ а҆ллилѹ́їи . =та́же ,= ~трⷭ҇то́е , =и҆ пᲂкло́ны , г҃ . и҆ по= ѻ҆́ч҃е на́шъ , =трᲂпарѝ сїѧ̀ , гла́съ , и҃ .= ~Прᲂсвѣти́выи земны́ѧ крⷭ҇то́мъ , и҆ призва́выи на пᲂкаѧ́нїе грѣ́шныѧ , да не ѿлꙋчи́ши менѐ ста́да твᲂегѡ̀ па́стырю до́брыи , но взыщѝ менѐ заблѹ́ждьшаго влⷣко , и҆ ст҃о́мꙋ ста́дꙋ твᲂемѹ̀ сᲂпричтѝ , є҆ди́не млⷭ҇тиве и҆ чл҃кᲂлю́бче . =сла́ва .= ~Ꙗ҆́кѡ разбо́йникъ и҆спᲂвѣ́даѧсѧ вᲂпїю́ ти бл҃же , въ ца́рствїи твᲂе́мъ пᲂмѧни́ мѧ гⷭ҇ди , и҆ с̾ ни́мъ мѧ сᲂчета́й , и҆́же во́лею страда́ти на́съ ра́ди и҆зво́ливыи . =и҆ н҃нѣ .= ~На́съ ра́ди распѧ́таго , прїиди́те всѝ вᲂспᲂе́мъ . тᲂго́ бо ви́дѣвши мр҃і́ѧ на́ древѣ . и҆ глаго́лаше , а҆́ще и҆ распѧ́тїе терпи́ши , но ты̀ є҆сѝ с҃нъ и҆ б҃гъ мо́й .

~гдⷭ҇и пᲂми́лꙋй , л҃ . ~сла́ва , и҆ ны́нѣ . ~честнѣ́йшꙋю херꙋви́мъ . ~И҆́менемъ гⷭ҇днимъ бл҃гᲂслᲂвѝ ѻ҆́ч҃е . =і҆єре́й ,= ~за мл҃твъ с҃ты́хъ ѻ҆ц҃ъ на́шихъ . =и҆ сᲂтвᲂрѧ́емъ трѝ вели́кїѧ пᲂкло́ны , съ мл҃твᲂю в̾ та́й .= ~гдⷭ҇и и҆ влⷣко живᲂтꙋ̀ мᲂемѹ̀ .

П=ᲂсе́мъ мл҃твꙋ сїю̀ .=
{{text_align=center}}

~Влⷣко гⷭ҇ди і҆с҃е хрⷭ҇тѐ бж҃е на́шъ , дᲂлгᲂтерпѣли́ве ѡ҆ на́шихъ сᲂгрѣше́нїихъ , да́же и҆ до ны́нѣшнѧгѡ часа̀ приведы́и на́съ , во́ньже на живᲂтвᲂрѧ́щемъ дре́вѣ ви́сѧ , бл҃гᲂразѹ́мнᲂмꙋ разбо́йникꙋ , и҆́же в̾ ра́й пѹ̑ть сᲂтвᲂри́лъ є҆сѝ в̾хо́дъ , и҆ сме́ртїю сме́рть раз̾рꙋши́лъ є҆сѝ , ѡ҆чи́сти на́съ грѣ́шныхъ , и҆ недᲂсто́йныхъ ра́бъ твᲂи́хъ . сᲂгрѣши́хᲂмъ бо и҆ без̾ꙁако́ннᲂвахᲂмъ , и҆ нѣ́смы дᲂсто́йни вᲂзвестѝ ѻ҆́чїю на́шею , и҆ вᲂзрѣ́ти на высᲂтꙋ̀ небе́снꙋю , зане́ же ѡ҆ста́вихᲂмъ пѹ̑ть пра́вды твᲂеѧ̀ , и҆ хᲂди́хᲂмъ в̾ во́лѧхъ сердє́цъ на́шихъ . но мо́лимъ твᲂю̀ бл҃гость , пᲂщадѝ на́съ гⷭ҇ди по мно́жествꙋ млⷭ҇ти твᲂеѧ̀ , и҆ спасѝ на́съ и҆́мене твᲂегѡ̀ ра́ди с҃та́гѡ , ꙗ҆́кѡ и҆счезо́ша в̾ сꙋетѣ̀ дні́є на́ши . и҆змѝ на́съ и҆з̾ рꙋкѝ сᲂпрᲂти́внагѡ , и҆ ѡ҆ста́ви на́мъ прегрѣше́нїѧ на́шѧ , и҆ ѹ҆мертвѝ плᲂтьско́е на́ше мꙋдрᲂва́нїе , да ве́тхаго ѿлᲂжи́вше челᲂвѣ́ка , и҆ в̾ но́ваго ѡ҆блеце́мъсѧ , и҆ тебѣ̀ пᲂживе́мъ на́шемꙋ влⷣцѣ и҆ бл҃гᲂда́телю . и҆ та́кѡ твᲂи́мъ пᲂвелѣ́нїемъ пᲂслѣ́дꙋюще , в̾ вѣ́чный пᲂко́й дᲂсти́гнемъ , и҆дѣ́же є҆́сть всѣ́мъ веселѧ́щимсѧ жили́ще , ты́ бо є҆сѝ вᲂи́стинꙋ и҆́стиннᲂе весе́лїе , и҆ ра́дᲂсть лю́бѧщимъ тѧ̀ хрⷭ҇тѐ бж҃е на́шъ . и҆ тебѣ̀ сла́вꙋ вᲂз̾сыла́ємъ , съ без̾нача́льнымъ тѝ ѻ҆ц҃е́мъ , и҆ съ прес҃ты́мъ и҆ бл҃ги́мъ и҆ животвᲂрѧ́щимъ тѝ д҃хᲂмъ , ны́нѣ и҆ при́снѡ и҆ во́ вѣки вѣкѡ́мъ , а҆ми́нь .

