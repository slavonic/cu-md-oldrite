Т=рᲂпарѝ , и҆ б҃гᲂро́ᲁичны , и҆ кᲂнᲁакѝ , ᲁневны́ѧ , въ пᲂнеᲁѣ́льникъ , трᲂпа́рь , без̾пло́тнымъ . гла́съ , ᲁ҃ .= ~Нбⷭ҇ныхъ во́иньствъ а҆рхистрати́зи , мо́лимъ ва́съ ны́нѣ мы̀ неᲁᲂсто́йнїи , ꙗ҆́кѡ ᲁа ва́шими мл҃твами , пᲂкры́ете на́съ кро́вᲂмъ крилѹ̀ , невеще́ственыѧ ва́шеѧ сла́вы , сᲂхранѧ́юще на́съ мᲂлѧ́щихсѧ прилѣ́жнѡ , и҆ вᲂпїю́щихъ , ѿ бѣ́ᲁъ и҆зба́вите на́съ , ꙗ҆́кѡ чинᲂнача́лницы вы́шнимъ си́ламъ . =б҃гᲂро́ᲁиченъ .= ~Ꙗ҆́кѡ всѣ́хъ тварє́й лѹ́чьши є҆сѝ бⷣце , пѣ́ти тѧ ᲁ҃во ᲁᲂсто́йнѡ неᲁᲂꙋмѣ́юще . тѹ́не мо́лимъ тѧ , пᲂми́лꙋй на́съ . =кᲂнᲁа́къ , гла́съ , в҃ .= ~А҆рхістрати́зи б҃жїи , и҆ слꙋгѝ б҃же́ственыѧ сла́вы , а҆́нг҃лѡмъ нача́лницы , и҆ наста́вницы челᲂвѣ́кѡмъ , є҆́же є҆́сть на по́льзꙋ прᲂси̑те на́мъ и҆ ве́лїѧ млⷭ҇ти , ꙗ҆́кѡ без̾пло́тнымъ а҆рхістрати́зи .

В=о вто́рникъ , троⷫ҇ , і҆ꙍа́ннꙋ прⷣтчи . гла́съ , в҃ .= ~Па́мѧть пра́веᲁникꙋ с̾ пᲂхвала́ми . тебѣ́ же ᲁᲂвлѣ́етъ свиᲁѣ́тельствᲂ гⷭ҇ᲁне прⷣтче : ꙗ҆ви́л̾ бо сѧ є҆сѝ вᲂи́стинꙋ прⷪ҇ро́къ чⷭ҇тнѣ́йши , ꙗ҆́кѡ и҆ въ бы́стринахъ крⷭ҇ти́ти спᲂᲁо́билъсѧ є҆сѝ прᲂпᲂвѣ́ᲁаннаго . тѣ́мже и҆ за и҆́стинꙋ пᲂстраᲁа́въ ра́ᲁꙋѧсѧ , бл҃гᲂвѣсти́лъ є҆сѝ и҆ во а҆́ᲁѣ сѹ́щымъ , б҃га ꙗ҆́вльшагᲂсѧ пло́тїю , взе́млющаго грѣхѝ ми́ра , и҆ пᲂᲁаю́щаго на́мъ ве́лїю млⷭ҇ть . =б҃гᲂро́ᲁиченъ .= ~Бж҃їю бы́хᲂмъ є҆стествѹ̀ ѻ҆́бщницы , тᲂбо́ю бⷣце прⷭ҇нѡ ᲁ҃во , б҃га бо на́мъ вᲂплᲂще́нна рᲂᲁила̀ є҆сѝ , тѣ́м̾же по́ ᲁᲂлгꙋ тѧ̀ , всѝ бл҃гᲂче́стнѡ велича́ємъ . =коⷣ , глаⷭ҇ , г҃ .= ~Непло́ᲁы ᲁне́сь хрⷭ҇ва прⷣтчю ражᲁа́ет̾ , и҆ то́й є҆́сть сᲂверше́нїе всѧ́кᲂгѡ прⷪ҇ро́чества . є҆го́же бо прⷪ҇ро́цы прᲂпᲂвѣ́ᲁаша , на то́мъ во і҆ꙍрᲁа́нѣ рѹ́кꙋ пᲂлᲂжѝ , и҆ пᲂказа́сѧ б҃жїю сло́вꙋ , прⷪ҇ро́къ и҆ прᲂпᲂвѣ́ᲁникъ , въ кѹ́пѣ и҆ прⷣтча .

В=ъ сре́дꙋ , и҆ в̾ пѧтоⷦ҇ , троⷫ҇ , чⷭ҇тно́мꙋ крⷭ҇тѹ̀ . глаⷭ҇ , а҃ .= ~Спасѝ гⷭ҇ᲁи лю́ᲁи свᲂѧ̀ , и҆ бл҃гᲂслᲂвѝ ᲁᲂстᲂѧ́нїе твᲂѐ , пᲂбѣ́ᲁы бл҃гᲂвѣ́рнᲂмꙋ ц҃рю и҆ вели́кᲂмꙋ кн҃зю на сᲂпрᲂти́вныѧ ᲁа́рꙋй , и҆ свᲂѧ̀ сᲂхранѧ́ѧ крⷭ҇то́мъ лю́ᲁи . \[=а҆ по настᲂѧ́щемꙋ := ~Спасѝ гⷭ҇ᲁи лю́ᲁи свᲂѧ̀ , и҆ бл҃гᲂслᲂвѝ ᲁᲂстᲂѧ́нїе свᲂѐ , пᲂбѣ́ᲁы правᲂсла́внымъ хрⷭ҇тїѧ́нѡмъ на сᲂпрѡти́вныѧ ᲁа́рꙋй , и҆ свᲂѧ̀ сᲂхранѧ́ѧ крⷭ҇то́мъ лю́ᲁи .\] =крⷭ҇тᲂб҃гᲂро́ᲁиченъ .= ~И҆́же твᲂѐ застꙋпле́нїе стѧжа́вше пречⷭ҇таѧ , и҆ твᲂи́ми мл҃твами ѿ бѣ́ᲁъ и҆збавлѧ́емсѧ . крⷭ҇то́мъ бо с҃на твᲂегѡ̀ всегᲁа̀ храни́ми везᲁѣ̀ , по́ ᲁᲂлгꙋ тѧ̀ всѝ бл҃гᲂче́стнѡ велича́ємъ . =коⷣ , гла́съ , ᲁ҃ . самᲂпᲂᲁо́бенъ .= ~Вᲂзнесы́исѧ на́ крⷭ҇тъ во́лею , тезᲂи҆мени́тᲂмꙋ ны́нѣ г꙼ра́ᲁꙋ \(ж꙼и́тельствꙋ\) твᲂемꙋ̀ , щеᲁро́ты твᲂѧ̀ ᲁа́рꙋй хрⷭ҇тѐ б҃же . вᲂзвеселѝ си́лᲂю свᲂе́ю бл҃гᲂвѣ́рнаго ц҃рѧ на́шего , пᲂбѣ́ᲁы ᲁаѧ̀ є҆мѹ̀ на сꙋпᲂста́ты . пᲂсо́бїе и҆мѹ́щꙋ твᲂѐ ѻ҆рꙋ́жїе , ми́рꙋ непᲂбѣᲁи́мꙋю пᲂбѣ́ᲁꙋ . \[=а҆ по настᲂѧ́щемꙋ := ~Вᲂзнесы́исѧ на́ крⷭ҇тъ во́лею , тезᲂимени́тᲂмꙋ ны́нѣ г꙼ра́ᲁꙋ \(=и҆лѝ := ж꙼и́тельствꙋ\) твᲂемꙋ̀ , щеᲁрѡ́ты твᲂѧ̀ ᲁа́рꙋй хрⷭ҇тѐ б҃же . вᲂзвеселѝ си́лᲂю свᲂе́ю правᲂсла́вныѧ хрⷭ҇тїѧ́ны , пѡбѣ́ᲁы ᲁаѧ̀ и҆́мъ на сᲂпᲂста́ты , пᲂсо́бїе и҆мꙋ́щꙋ твᲂѐ ѻ҆рꙋ́жїе , мі́рꙋ непᲂбѣᲁи́мꙋю пᲂбѣ́ᲁꙋ .\]

Вⸯ =четверто́къ , троⷫ҇ , а҆пⷭ҇лѡⷨ . глаⷭ҇ , г҃ .= ~А҆пⷭ҇ли с҃ті́и , мᲂли̑те млⷭ҇ти́ваго б҃га , ᲁа грѣхѡ́въ ѡ҆ставле́нїе пᲂᲁа́стъ ᲁ҃шѧ́мъ на́шимъ . =трᲂпа́рь , ст҃лю нико́лѣ , гла́съ , ᲁ҃ .= ~Пра́вило вѣ́рѣ , и҆ ѻ҆́бразъ кро́тᲂсти , вᲂзᲁержа́нїю ѹ҆чи́телѧ ꙗ҆ви́ тѧ гⷭ҇ᲁь ста́ᲁꙋ свᲂемѹ̀ , ꙗ҆́же вещє́мъ и҆́стина . сегѡ̀ ра́ᲁи стѧжа́въ смире́нїемъ высо́каѧ , нището́ю бᲂга́таѧ , ѻ҆́ч҃е на́шъ ст҃лю нико́лае . мᲂлѝ хрⷭ҇та̀ б҃га , спасти́сѧ ᲁ҃шѧ́мъ на́шимъ . =на вече́рни , б҃гᲂро́ᲁиченъ .= ~Сло́вᲂ ѻ҆́ч҃еє хрⷭ҇та̀ б҃га на́шегѡ и҆з̾ тебѐ вᲂпло́щьшеесѧ разꙋмѣ́хᲂмъ бⷣцѣ ᲁ҃во . тᲂго̀ мᲂлѝ спастѝ ᲁꙋшѧ̀ на́шѧ . =\[а҆ на ѹ҆́трени , б҃гᲂро́ᲁиченъ се́й .= ~Тебѐ хᲂᲁа́таицꙋ спасе́нїѧ ро́ᲁа на́шегѡ вᲂспѣва́емъ , бⷣце ᲁ҃во . пло́тїю бо є҆ю́же и҆з̾ тебѐ прᲂше́ᲁъ с҃нъ тво́й и҆ б҃гъ на́шъ , крⷭ҇тнꙋю прїи́мъ стра́сть , и҆зба́влъ є҆́сть на́съ и҆з̾ и҆стлѣ́нїѧ , ꙗ҆́кѡ чл҃кᲂлю́бецъ .=\] коⷣ , а҆пⷭ҇лѡⷨ , глаⷭ҇ , и҃ .= ~Тве́рᲁыѧ и҆ б҃гᲂвѣща́нныѧ прᲂпᲂвѣ́ᲁатели , ве́рхъ ѹ҆чн҃къ твᲂи́хъ гⷭ҇ᲁи прїѧ́тъ в̾ наслажᲁе́нїе , бл҃ги́хъ твᲂи́хъ пᲂко́ѧ . трꙋᲁы́ бо и҆́хъ и҆ сме́рть прїѧ́тъ па́че всѧ́кᲂгѡ принᲂше́нїѧ , є҆ᲁи́не свѣ́ᲁыи серᲁе́чнаѧ . =коⷣ , ст҃лю нико́лѣ , глаⷭ҇ , г҃ . поⷣ .= ~ᲁ҃ваѧ ᲁне́сь . ~В̾ ми́рѣхъ с҃те нико́лае ст҃ль ꙗ҆ви́сѧ . хрⷭ҇то́во бо ᲁне́сь прпⷣбне є҆ѵⷢ҇а́лїе и҆спо́лнивъ , пᲂлᲂжи́лъ є҆сѝ ᲁ҃шю свᲂю̀ за́ люᲁи свᲂѧ̀ , и҆ спа́слъ є҆сѝ непᲂви́нныѧ ѿ сме́рти . сегѡ̀ ра́ᲁи ѡ҆с҃ти́сѧ , и҆ ꙗ҆ви́сѧ ве́лїи таи́нникъ б҃жїѧ бл҃гᲂᲁа́ти .

В=ъ сꙋбꙍ́тꙋ , трᲂпа́рь , всѣ́мъ с҃ты́мъ , гла́съ , в҃ .= ~А҆пⷭ҇ли прⷪ҇рцы и҆ мч҃нцы , ст҃лїє прпⷣбнїи и҆ пра́веᲁнїи , и҆́же ᲁо́брѣ по́ᲁвигъ скᲂнча́вше , и҆ вѣ́рꙋ сᲂблю́ᲁше , ᲁерзнᲂве́нїе и҆мѹ́ще къ сп҃сꙋ . мо́лимъ вы , ѡ҆ на́съ тᲂго̀ мᲂли̑те ꙗ҆́кѡ бл҃га , спастѝ ᲁꙋшѧ̀ на́шѧ . \[=и҆́нъ , всѣ́мъ с҃ты́мъ . глаⷭ҇ , ᲁ҃ .= ~И҆́же во все́мъ мі́рѣ мч҃нкъ твᲂи́хъ гⷭ҇ᲁи , ꙗ҆́кѡ багрѧни́цею и҆ ви́ссᲂмъ крᲂвьмѝ и҆́хъ , ц҃ркви твᲂѧ̀ ѹ҆краси́вшисѧ , тѣ́ми вᲂпїе́тъ ти хрⷭ҇тѐ б҃же . лю́ᲁємъ твᲂи́мъ щеᲁрѡ́ты твᲂѧ̀ низпᲂслѝ , и҆ ми́ръ гра́ᲁꙋ твᲂемꙋ̀ ᲁа́рꙋй , и҆ ᲁꙋша́мъ на́шымъ ве́лїю ми́лᲂсть .\]

=трᲂпа́рь , за ѹ҆пᲂко́й , гла́съ , в҃ .= ~Пᲂмѧнѝ гⷭ҇ᲁи ꙗ҆́кѡ бл҃гъ рабы̀ свᲂѧ̀ , и҆ є҆ли́ка в̾ житїѝ се́мъ сᲂгрѣши́ша , прᲂстѝ . никто́же бо без̾ грѣха̀ , то́кмѡ ты̀ мᲂгі́и преста́вленымъ ᲁа́ти пᲂко́й . =б҃гᲂро́ᲁиченъ .= ~Мт҃и с҃та́ѧ пречⷭ҇тагѡ свѣ́та . а҆́нг҃льскими пѣ́сньми чтѹ́ще тѧ̀ пᲂє́мъ и҆ велича́емъ . =и҆́нъ трᲂпа́рь , за ѹ҆пᲂко́й же , гла́съ , и҃ .= ~И҆́же глꙋбина́ми мꙋ́ᲁрᲂсти , чл҃кᲂлю́бнѣ всѧ̀ стро́ѧ : и҆ є҆́же на по́лзꙋ всѣ́мъ пᲂᲁава́ѧ є҆ᲁи́не сᲂᲁѣ́телю , пᲂко́й гⷭ҇ᲁи ᲁꙋшѧ̀ ѹ҆со́пшихъ ра̑бъ свᲂи́хъ . на тѧ́ бо ꙋ҆пᲂва́нїе вᲂзлᲂжи́ша , твᲂрца̀ и҆ зижᲁи́телѧ и҆ б҃га на́шегѡ . =б҃гᲂро́ᲁиченъ .= ~Тебѐ гра́ᲁъ и҆ приста́нище и҆́мамы , и҆ мл҃твеницꙋ бл҃гᲂпрїѧ́тнꙋ , къ ро́жᲁьшемꙋсѧ и҆зъ тебѐ б҃гꙋ . бⷣце безъневѣ́стнаѧ , вѣ́рнымъ спасе́нїе . =кᲂнᲁа́къ , мч҃нцы . гла́съ , и҃ .= ~Ꙗ҆́кѡ нача́тки є҆стества̀ , сᲂᲁѣ́телю тва́ри , вселе́ннаѧ прино́ситъ тѝ гⷭ҇ᲁи , б҃гᲂно́сныѧ мѹ́ченики . тѣ́хъ мл҃твами , во смире́нїи глꙋбо́цѣ , ц҃ркᲂвь свᲂю̀ , и҆ гра́ᲁъ сво́й , бⷣцы ра́ᲁи сᲂблюᲁѝ , є҆ᲁи́не мнᲂгᲂмлⷭ҇тиве . =кᲂнᲁа́къ , за ѹ҆пᲂко́й . глаⷭ҇ , то́йже .= ~Со с҃ты́ми пᲂко́й хрⷭ҇тѐ ᲁꙋшѧ̀ ра̑бъ свᲂи́хъ , и҆ᲁѣ́же нѣ́сть бᲂлѣ́зни , ни печа́ли ни вᲂзᲁыха́нїѧ , но жи́знь вѣ́чнаѧ .

