=мѣ́сецъ ѡ҆ктѧ́брь .=
{{text_align=center}}

=\[а҃\] 🕀= П=ᲂкро́въ прест҃ы́ѧ прест҃ы́ѧ влⷣчцы на́шеѧ бцⷣы . трᲂпа́рь . гла́съ , д҃ .= ~Дне́сь бл҃гᲂвѣ́рнїи лю́дїе свѣ́тлѡ пра́зднꙋютъ , ѡ҆сѣнѧ́еми бг҃ᲂмт҃и твᲂи́мъ прише́ствїемъ , и҆ к̾ твᲂемꙋ̀ взира́юще пречⷭ҇тᲂмꙋ ѻ҆́бразꙋ , ᲂу҆ми́льнѡ гл҃ютъ , пᲂкры́й на́съ чⷭ҇тны́мъ сѝ пᲂкро́вᲂмъ . и҆ и҆зба́ви на́съ ѿ всѧ́кᲂгѡ ѕла̀ , мᲂлѧ́щи сн҃а свᲂегѡ̀ хрⷭ҇та̀ бг҃а на́шегѡ , спасти́сѧ дш҃а́мъ на́шимъ . =кᲂнда́къ . гла́съ , г҃ .= ~Дв҃аѧ дне́сь пред̾стᲂи́тъ в̾ цр҃кви , и҆ с̾ ли́ки ст҃ы́хъ , неви́димѡ на́съ бо ра́ди бцⷣа мо́литъ хрⷭ҇та̀ превѣ́чнагѡ бг҃а .

С=т҃а́гѡ а҆пⷭ҇ла а҆на́нїи .= П=рпⷣбнагѡ ѻ҆ц҃а на́шегѡ рᲂма́на , пѣвца̀ кᲂн̾дакаре́ви . трᲂпа́рь , а҆пⷭ҇лꙋ . гла́съ , г҃ .= ~А҆пⷭ҇ле ст҃ы́и а҆на́нїе , мᲂлѝ млⷭ҇тиваго бг҃а , да грѣхо́въ ѡ҆ставле́нїе пᲂда́стъ дш҃а́мъ на́шимъ . =трᲂпа́рь , рᲂма́нꙋ . гла́съ , и҃ .= ~Ѡ҆ тебѣ̀ ѻ҆́ч҃е рᲂма́не , и҆спы́тнѡ спасе́сѧ є҆́же по ѻ҆́бразꙋ . прїи́мъ бо крⷭ҇тъ , пᲂслѣ́дᲂвалъ є҆сѝ хрⷭ҇тꙋ̀ . твᲂрѧ̀ наꙋчава́ше є҆́же презира́ти пло́ть , прехо́дитъ бᲂ . прилѣжа́ти же ѡ҆ дш҃и ве́щи без̾сме́ртнѣй . тѣ́мже и҆ со а҆́гг҃лы ра́дꙋетсѧ прпⷣбне дх҃ъ тво́й . =кᲂнда́къ , а҆пⷭ҇лꙋ . гла́съ , в҃ .= ~Ꙗ҆́кѡ въ мл҃твахъ те́плыи застꙋ́пникъ , и҆ прᲂсѧ́щимъ скᲂрѣ́йшїи пᲂслꙋ́шатель . прїимѝ мᲂле́нїѧ на́ша а҆на́нїе . и҆ хрⷭ҇та̀ ᲂу҆мᲂлѝ пᲂми́лᲂвати ны̀ , є҆ди́наго во ст҃ы́хъ пᲂчива́юща . =кᲂнда́къ , рᲂма́нꙋ . гла́съ , и҃ .= ~Бжⷭ҇твеными дх҃а дᲂбрᲂдѣ́тельми , и҆́з̾млада ᲂу҆краси́всѧ рᲂма́не премꙋ́дре , цр҃кви хрⷭ҇то́вѣ пречⷭ҇тно́е ᲂу҆краше́нїе бы́сть . пѣ́нїемъ бо прекра́снымъ ᲂу҆краси́въ ю҆̀ бл҃же́нне . мо́лимъ тѧ̀ , пᲂда́ждь жела́ющимъ бжⷭ҇твенагѡ дарᲂва́нїѧ твᲂегѡ̀ . ꙗ҆́кѡ да вᲂпїе́мъ тѝ , ра́дꙋисѧ ѻ҆́ч҃е пребл҃же́нне , красᲂтᲂ̀ цр҃ко́внаѧ .

=🕂= П=рпⷣбнагѡ ѻ҆ц҃а на́шегѡ са́вы , ви́шерскагѡ чꙋдᲂтво́рца . трᲂпа́рь . гла́с̾ , д҃ .= ~Ѿ ю҆́нᲂсти свᲂеѧ̀ ве́сь бг҃ᲂви пᲂрабо́тилсѧ є҆сѝ бл҃же́нне . и҆ тᲂгѡ̀ ра́ди любвѐ , ѻ҆те́чество и҆ ро́дъ ѡ҆ста́вилъ є҆сѝ , въ пꙋсты́ню всели́всѧ , и҆ в̾ не́й жесто́кᲂе житїѐ пᲂказа́въ . чꙋде́съ дарᲂва́нїѧ ѿ́ бг҃а прїѧ́лъ є҆сѝ са́во прпⷣбне . мᲂлѝ хрⷭ҇та̀ бг҃а , спасти́сѧ дш҃а́мъ на́шимъ . =кᲂнда́к̾ . гла́съ , и҃ .= ~Ѻ҆те́чества прпⷣбне ᲂу҆дали́всѧ , и҆ в̾ пꙋсты́ню всели́всѧ . и҆ та́мѡ на сто́лпъ в̾ше́дъ , и҆дѣ́же же́стᲂко житїѐ пᲂказа́лъ є҆сѝ . и҆ мно́ги житїе́мъ ᲂу҆диви́лъ є҆сѝ . ѿ ню́дꙋ же дарᲂва́нїѧ чꙋдесе́мъ ѿ хрⷭ҇та̀ прїѧ́лъ є҆сѝ . пᲂмина́й на́съ чтꙋ́щихъ па́мѧть твᲂю̀ . да зᲂве́мъ ти ра́дꙋйсѧ са́во ѻ҆́ч҃е на́шъ .

\[в҃\] С=т҃а́гѡ сщ҃еннᲂмч҃нка кѷпрїа́на , и҆ ст҃ы́ѧ мч҃нцы і҆ꙋсти́ны . трᲂпа́рь . гла́съ , д҃ .= ~И҆ нра́вᲂмъ прича́стникъ , и҆ престо́лѡмъ прїе́мникъ а҆пⷭ҇лѡмъ бы́въ . дѣѧ́нїемъ ѡ҆брѣ́те бг҃ᲂдх҃нᲂве́нне , в̾видѣ́нїихъ вᲂсхᲂжде́нїе . сегѡ̀ ра́ди сло́во и҆́стины и҆справлѧ́ѧ , и҆ за вѣ́рꙋ пᲂстрада́лъ є҆сѝ до́ крᲂве , сщ҃еннᲂмч҃нче кѷпрїа́не , мᲂлѝ хрⷭ҇та̀ бг҃а спасти́сѧ дш҃а́мъ на́шимъ . =кᲂнда́къ . гла́съ , а҃ .= ~Ѿ ко́зни чаро́вныѧ ѡ҆бра́щьсѧ бг҃ᲂмꙋ́дре к̾ ра́зꙋмꙋ бжⷭ҇твенᲂмꙋ , ꙗ҆ви́сѧ ми́рᲂви вра́чь премꙋ́дръ , и҆сцѣле́нїѧ да́рꙋѧ чтꙋ́щимъ тѧ̀ кѷпрїа́не , со і҆ꙋсти́нᲂю . с̾ не́ю же мᲂлѝ чл҃кᲂлю́бца влⷣкꙋ , спасти́сѧ дш҃а́мъ на́шимъ .

С=т҃а́гѡ блаже́ннагѡ а҆ндре́ѧ , и҆́же хрⷭ҇та̀ ра́ди ᲂу҆ро́дивагѡ . трᲂпа́рь . гла́съ , а҃ .= ~Гла́съ а҆пⷭ҇ла твᲂегѡ̀ па́вла ᲂу҆слы́шавъ гл҃юща . мы̀ ᲂу҆ро́ди хрⷭ҇та̀ ра́ди . ра́бъ тво́й а҆ндре́й , ᲂу҆ро́дъ бы́сть на землѝ тебѐ ра́ди хрⷭ҇тѐ бж҃е . тѣ́мже нн҃ѣ па́мѧть є҆гѡ̀ пᲂчита́юще тебѐ мо́лимъ , гдⷭ҇и спасѝ дш҃а на́ша . =кᲂнда́къ . гла́съ , д҃ . Во= ᲂу҆ро́дство претвᲂри́всѧ во́лею , ми́ра сегѡ̀ красᲂты̀ ѿ ню́дъ вᲂз̾ненави́дѣ , плᲂтьска́ѧ и҆гра́нїѧ ᲂу҆вѧди́лъ є҆сѝ пᲂсто́мъ и҆ жа́ждею , зно́емъ и҆ стꙋ́денїю . ѿ дᲂждѧ̀ и҆ снѣ́га и҆ ѿ про́чїѧ вᲂз̾дꙋ́шныѧ тѧ́гᲂсти никᲂгда́же не ᲂу҆клᲂни́сѧ . дш҃ꙋ же ѡ҆чи́стилъ є҆сѝ ꙗ҆́кѡ зла́то в̾ гᲂрни́лѣ , а҆ндре́е всече́стне .

\[г҃\] 🕃 С=т҃а́гѡ сщ҃еннᲂмꙋ́ченика дїѡни́сїѧ а҆ре ѡ҆паги́та . трᲂпа́рь . гла́съ , д҃ .= ~Бл҃гᲂсти навы́къ , трезвѧ́сѧ и҆ бо́дрствꙋѧ ѡ҆ всѣ́хъ , бл҃го́ю со́вѣстїю сщ҃еннᲂлѣ́пнѡ ѡ҆дѣѧ́всѧ , пᲂче́рплъ є҆сѝ ѿ сᲂсꙋ́да и҆збра́ннагѡ не и҆зрече́ннаѧ . и҆ вѣ́рꙋ сᲂблю́лъ є҆сѝ , равнᲂ̀ тече́нїе скᲂнча́въ , сщ҃еннᲂмч҃нче дїѡни́сїе . мᲂлѝ хрⷭ҇та̀ бг҃а , спасти́сѧ дш҃а́мъ на́шимъ . =кᲂнда́к̾ . гла́съ , и҃ .= ~Нбⷭ҇наѧ прᲂше́дъ врата̀ дх҃ᲂмъ , наꙋчи́всѧ до тре́тїѧгѡ нб҃сѐ дᲂше́дшимъ а҆пⷭ҇ле дїѡни́сїе , ѡ҆бᲂга́тивсѧ ве́сь не и҆зрече́нныхъ ра́зꙋма . и҆ ѡ҆зари́лъ є҆сѝ во тмѣ̀ невѣ́дѣнїѧ сѣдѧ́щихъ . тѣ́мъ зᲂве́мъ ти , ра́дꙋисѧ ѻ҆́ч҃е всеми́рныи .

\[д҃\] С=т҃а́гѡ сщ҃еннᲂмꙋ́ченика і҆єрᲂѳе́ѧ , є҆пкⷭ҇па а҆ѳи́нскагѡ . трᲂпа́рь . гла́с̾ , д҃ .= ~Бл҃гᲂсти навы́къ , трезвѧ́сѧ и҆ бо́дрствꙋѧ ѡ҆ всѣ́хъ , бл҃го́ю со́вѣстїю сщ҃еннᲂлѣ́пнѡ ѡ҆дѣѧ́всѧ , пᲂче́рплъ є҆сѝ ѿ сᲂсꙋ́да и҆збра́ннагѡ не и҆зрече́ннаѧ . и҆ вѣ́рꙋ сᲂблю́лъ є҆сѝ , равнᲂ̀ тече́нїе скᲂнча́въ , сщ҃еннᲂмч҃нче і҆єрᲂѳе́е . мᲂлѝ хрⷭ҇та̀ бг҃а , спасти́сѧ дш҃а́мъ на́шимъ . =кᲂнда́къ . гла́съ , д҃ .= ~Ꙗ҆́кᲂже сто́лпъ неѡ҆бᲂри́мъ і҆єрᲂѳе́е , преще́нїѧ вра́гъ неꙋстраши́сѧ . но пре́лести разрꙋши́лъ є҆сѝ ᲂу҆твержде́нїе . ꙗ҆́кѡ ка́мень че́стенъ валѧ́ѧсѧ ѻ҆́ч҃е . тѣ́мъ влⷣка тѧ̀ ᲂу҆гᲂди́вша вѣнча̀ живᲂнача́льнᲂю десни́цею . є҆го́же ѡ҆ всѣ́хъ на́съ ᲂу҆мᲂлѝ .

=🕂= И҆́=же во ст҃ы́хъ ѻ҆ц҃ъ на́шихъ , гꙋ́рїѧ пе́рвагѡ а҆рхїє҆пкⷭ҇па нᲂвᲂпрᲂсвѣще́ннагѡ гра́да каза́ни . и҆ варсᲂнѡ́фїѧ є҆пкⷭ҇па тверска́гѡ , каза́нскихъ чꙋдᲂтво́рцевъ . трᲂпа́рь , ѻ҆́бщїй . гла́съ , г҃ .= ~Пе́рвїи ᲂу҆чи́тели , и҆́же пре́же те́мнᲂмꙋ , ны́нѣ же свѣ́тлᲂмꙋ нᲂвᲂпрᲂсвѣще́ннᲂмꙋ гра́дꙋ каза́ни , пе́рвїи вᲂзвѣсти́тели пꙋтѝ спасе́нᲂмꙋ . и҆́стиннїи храни́тели а҆пⷭ҇льскимъ преда́нїемъ . стᲂлпѝ непᲂкᲂлѣби́мїи . бл҃гᲂче́стїю ᲂу҆чи́тели , и҆ правᲂсла́вїю наста́вницы , гꙋ́рїе и҆ варсᲂнѡ́фїе , влⷣкꙋ всѣ́хъ мᲂли́те , ми́ръ вселе́ннѣй дарᲂва́ти , и҆ дш҃а́мъ на́шимъ ве́лїю млⷭ҇ть . =трᲂпа́рь , ст҃лю гꙋ́рїю . гла́съ , д҃ .= ~Ѿ мла́дᲂсти ᲂу҆далѧ́ѧсѧ земна́гѡ мꙋдрᲂва́нїѧ , и҆ пᲂслѣ́дствᲂвавъ ско́рбнымъ пꙋте́мъ , закᲂнᲂпᲂлᲂжи́телю свᲂемꙋ̀ хрⷭ҇тꙋ̀ бг҃ꙋ . тѣ́мже и҆ ѻ҆́нъ тѧ̀ вᲂз̾дарᲂва̀ на землѝ нетлѣ́нїемъ . на́ нб҃сѣхъ же со ᲂу҆гᲂди́вшими є҆мꙋ̀ а҆рхїєре́и ликᲂствꙋ́еши , гꙋ́рїе ст҃лю . мᲂлѝ хрⷭ҇та̀ бг҃а , пᲂда́ти странѣ̀ на́шей на врагѝ пᲂбѣ́дꙋ , и҆ ми́ръ ми́рᲂви , и҆ дш҃а́мъ на́шимъ ве́лїю млⷭ҇ть .

=трᲂпа́рь , ст҃лю варсᲂнѡ́фїю . гла́съ , д҃ .= ~Ти́хᲂстїю нра́ва направлѧ́емь варсᲂнѡ́фїе ст҃лю , в̾ ти́хᲂе приста́нище дᲂсти́глъ є҆сѝ . смиренᲂмꙋ́дрїѧ же ра́ди , ᲂу҆до́бнѡ ᲂу҆бѣжа̀ сᲂпрᲂти́вныхъ сѣте́й . ст҃а́ѧ же твᲂѧ̀ дш҃а на нб҃са̀ вᲂз̾летѣ̀ , хрⷭ҇тꙋ̀ пред̾стᲂѧ̀ . мᲂлѝ спасти́сѧ на́мъ , твᲂю̀ па́мѧть пᲂчита́ющимъ . =кᲂнда́к̾ , варсᲂнѡ́фїю . гла́съ , ѕ҃ .= ~Вᲂз̾держа́нїемъ тѣ́ло дх҃ᲂви пᲂрабо́тивъ , дш҃ꙋ же ра́вно а҆́гг҃льнꙋ сᲂтвᲂри́лъ є҆сѝ . сегѡ̀ ра́ди ст҃льства са́нᲂмъ пᲂчте́сѧ , чи́стѣ чистѣ́йшемꙋ пред̾стᲂѧ̀ . мᲂлѝ хрⷭ҇та̀ бг҃а ст҃лю , спастѝ лю́ди твᲂѧ̀ ст҃е . да всѝ вᲂпїе́мъ ти , ра́дꙋисѧ ѻ҆́ч҃е прпⷣбне варсᲂнѡ́фїе , гра́дꙋ на́шемꙋ каза́ни пᲂхвала̀ и҆ ᲂу҆твержде́нїе . =кᲂнда́к̾ , гꙋ́рїю . гла́съ , д҃ .= ~Чꙋ́вственыѧ стрⷭ҇ти пᲂбѣди́въ , чистᲂто́ю ꙗ҆́кѡ сл҃нце вᲂсїѧ́лъ є҆сѝ , чи́сто житїѐ до кᲂнца̀ сᲂхрани́въ , и҆ ѿ невѣ́рїѧ в̾ вѣ́рꙋ мно́гихъ ко хрⷭ҇тꙋ̀ приведѐ , и҆ тᲂгѡ̀ ра́ди ѿ́ бг҃а нетлѣ́нїемъ пᲂчте́нъ бы́сть , и҆ чꙋдесы̀ ᲂу҆дивлѧ́емь . мо́лимъ тѧ̀ ст҃лю гꙋ́рїе , мл҃твами твᲂи́ми ѿ бѣ́дъ и҆зба́ви на́съ , да зᲂве́мъ тѝ , ра́дꙋисѧ ѻ҆́ч҃е преди́вныи , гра́дꙋ каза́ни пᲂхвала̀ и҆ ᲂу҆твержде́нїе .

\[є҃\] С=т҃ы́ѧ мч҃нцы харити́ны . а҆ллилꙋ́їѧ .=

=🕂= С=т҃ы́хъ трїе́хъ ст҃лей , петра̀ , и҆ а҆леѯѣ́ѧ , и҆ і҆ѡ́ны , митрᲂпᲂли́тѡвъ мᲂско́вскихъ и҆ всеѧ̀ рꙋсі́и чꙋдᲂтво́рцевъ . трᲂпа́рь . гла́съ , д҃ .= ~Первᲂпресто́льницы рꙋ́с̾стїи , и҆ и҆́стиннїи храни́телїе , а҆пⷭ҇льскимъ преда́нїемъ , стᲂлпѝ непᲂкᲂлѣби́мїи , и҆ правᲂсла́вїю наста́вницы , пе́тре и҆ а҆леѯі́е и҆ і҆ѡ́нᲂ , влⷣкꙋ всѣ́хъ мᲂли́те , ми́ръ вселе́ннѣй дарᲂва́ти , и҆ дш҃а́мъ на́шимъ ве́лїю млⷭ҇ть . =кᲂнда́къ . гла́съ , г҃ . Во= ст҃лѣхъ бл҃гᲂче́стнѡ пᲂжи́сте , и҆ лю́ди к̾ бг҃ᲂразꙋ́мїю наста́висте . и҆ до́брѣ бг҃ꙋ ᲂу҆гᲂди́сте . сегѡ̀ ра́ди ѿ негѡ̀ нетлѣ́нїемъ и҆ чꙋдесы̀ прᲂсла́вистесѧ , ꙗ҆́кѡ ᲂу҆ченицы̀ бж҃їѧ бл҃гᲂда́ти .

\[ѕ҃\] 🕃 С=т҃а́гѡ а҆пⷭ҇ла ѳѡмы̀ . трᲂпа́рь . гла́съ , г҃ .= ~А҆пⷭ҇ле ст҃ы́и ѳѡмᲂ̀ , мᲂлѝ млⷭ҇тиваго бг҃а , да грѣхо́въ ѡ҆ставле́нїе пᲂда́стъ дш҃а́мъ на́шимъ . =дрꙋгі́и , трᲂпа́рь . гла́съ , в҃ .= ~ᲂу҆чени́къ хрⷭ҇то́въ бы́въ , и҆ бжⷭ҇твенагѡ сᲂбо́ра а҆пⷭ҇льска сᲂприча́стникъ . невѣ́рствїемъ бᲂ , хрⷭ҇то́во вᲂскрⷭ҇нїе и҆звѣсти́въ , и҆ тᲂгѡ̀ пречⷭ҇тꙋю стра́сть , ѡ҆сѧза́нїемъ ᲂу҆вѣ́ривъ ѳѡмᲂ̀ всехва́льне . и҆ ны́нѣ на́мъ прᲂсѝ ми́ра , и҆ ве́лїѧ ми́лᲂсти . =кᲂнда́къ . гла́съ , д҃ .= ~Премꙋ́дрᲂсти и҆ бл҃гᲂда́ти напо́лнивсѧ хрⷭ҇то́въ а҆пⷭ҇лъ , и҆ слꙋжи́тель вᲂи́стинꙋ , с̾ дерзнᲂве́нїемъ вᲂзᲂпѝ , ты́ ми є҆сѝ бг҃ъ и҆ гдⷭ҇ь .

\[з҃\] 🕃 С=т҃ы́хъ мч҃нкъ , се́ргїѧ и҆ ва́кха . трᲂпа́рь . гла́съ , є҃ .= ~ᲂу҆дᲂбре́нїе хрⷭ҇то́выхъ страстᲂте́рпецъ , ѻ҆́чи хрⷭ҇то́вѣ цр҃кви , прᲂсвѣти́та ѻ҆́чи дꙋ́шъ на́шихъ , се́ргїе мнᲂгᲂстрада́льне , и҆ ва́кхо пресла́вне . и҆ мᲂли́тасѧ ко́ гдⷭ҇ꙋ , ꙗ҆́кѡ да ᲂу҆бѣжи́мъ тмы̀ грѣхо́вныѧ , и҆ свѣ́та ꙗ҆ви́мсѧ ѻ҆́бщницы невече́рнѧгѡ мл҃твами ва́ю ст҃а́ѧ . =кᲂнда́къ . гла́съ , в҃ .= ~ᲂу҆́мъ на врагѝ мꙋ́жески вᲂѡ҆рꙋжи́вше , всю̀ и҆́хъ ле́сть разᲂри́сте , и҆ пᲂбѣ́дꙋ с̾вы́ше прїе́мше мч҃нцы всехва́льнїи , є҆динᲂмы́сленѡ зва́сте , дᲂбрѡ̀ и҆ краснѡ̀ є҆́же бы́ти с̾ бг҃ᲂмъ .

\[и҃\] П=рпⷣбныѧ мт҃ри на́шеѧ пелагі́и . трᲂпа́рь . гла́съ , и҃ .= ~Ѡ҆ тебѣ̀ мт҃и пелагі́е , и҆звѣ́стенъ бы́сть спасе́нїѧ ѻ҆́бразъ , вᲂспрїе́мши бо крⷭ҇тъ пᲂслѣ́дᲂвала є҆сѝ хрⷭ҇тꙋ̀ . твᲂрѧ́щи же и҆ ᲂу҆ча́ше є҆́же презрѣ́ти пло́ть , прехо́дитъ бᲂ . прилѣжа́ти же ѡ҆ дш҃и , ве́щи без̾сме́ртнѣй . тѣ́мже и҆ со а҆́гг҃лы ра́дꙋетсѧ прпⷣбнаѧ дх҃ъ тво́й . =кᲂнда́къ . гла́съ , в҃ .= ~Пло́ть свᲂю̀ пᲂсто́мъ и҆з̾сꙋши́вши . бдѣ́нїемъ и҆ мл҃твами твᲂрца̀ бг҃а мᲂлѧ́ше ѡ҆ дѣ́лехъ свᲂи́хъ ꙗ҆́кѡ да прїи́меши сᲂверше́нныи ѿпꙋ́стъ . и҆ прїѧ́тъ прпⷣбнаѧ пелагі́ѧ ѡ҆ставле́нїе , пꙋ́ть пᲂкаѧ́нїѧ пᲂказа́вши .

\[ѳ҃\] 🕃 С=т҃а́гѡ а҆пⷭ҇ла і҆а́кѡва а҆лѳе́ѡва . трᲂпа́рь . гла́съ , г҃ .= ~А҆пⷭ҇ле ст҃ы́и і҆а́кѡве , мᲂлѝ млⷭ҇тиваго бг҃а , да грѣхо́въ ѡ҆ставле́нїе пᲂда́стъ дш҃а́мъ на́шимъ . =кᲂнда́къ . гла́съ , в҃ .= ~Тве́рдѡ премꙋ́дрᲂстнаѧ пᲂвелѣ́нїѧ в̾ дш҃а бл҃гᲂчести́выхъ влᲂжи́вшаго пᲂхвала́ми ᲂу҆блажи́мъ , ꙗ҆́кѡ бг҃ᲂвѣща́телѧ всѝ і҆а́кѡва . прⷭ҇то́лꙋ бо влⷣчню пред̾стᲂѧ̀ со всѣ́ми а҆́гг҃лы ра́дꙋѧсѧ , и҆ мᲂлѧ̀ непреста́ннѡ ѡ҆ всѣ́хъ на́съ . П=рпⷣбнагѡ ѻ҆ц҃а на́шегѡ а҆ндро́ника , пᲂе́тсѧ на па́вечерницѣ .=

\[і҃\] С=т҃ы́хъ мч҃нкъ , є҆ѵ̾ла́мпїѧ и҆ є҆ѵ̾лампі́и . трᲂпа́рь . гла́съ , д҃ .= ~Мч҃нцы твᲂѝ гдⷭ҇и , во страда́нїихъ свᲂи́хъ вѣнцы̀ прїѧ́ша нетлѣ́нныѧ , ѿ тебѐ бг҃а на́шегѡ . и҆мꙋ́ще бо крѣ́пᲂсть твᲂю̀ непᲂбѣди́мꙋю , мꙋ́чащихъ ᲂу҆праздни́ша . и҆ сᲂкрꙋши́ша бѣсо́мъ немᲂщна́ѧ шата́нїѧ . тѣ́хъ мл҃твами хрⷭ҇тѐ бж҃е спасѝ дш҃а на́ша . =кᲂнда́къ . гла́съ , г҃ .= ~До́блїѧ мч҃нки и҆ бра́тїю по́плᲂти , мꙋ́драгѡ є҆ѵ̾ла́мпїѧ и҆ є҆ѵ̾лампі́ю пᲂчита́емъ . сі́и бо без̾зако́нныхъ кᲂзнᲂдѣ́йства пᲂсрами́ша си́лᲂю крⷭ҇тнᲂю . сегѡ̀ ра́ди ꙗ҆ви́шасѧ мч҃нкѡмъ сла́ва , кꙋ́пно же и҆ пᲂхвала̀ .

\[а҃і\] С=т҃а́гѡ а҆пⷭ҇ла фили́ппа .= П=рпⷣбнагѡ ѻ҆ц҃а на́шегѡ ѳеѡ́фана и҆спᲂвѣ́дника . трᲂпа́рь , а҆пⷭ҇лꙋ . гла́съ , г҃ .= ~А҆пⷭ҇ле ст҃ы́и фили́ппе , мᲂлѝ млⷭ҇тиваго бг҃а , да грѣхо́въ ѡ҆ставле́нїе пᲂда́стъ дш҃а́мъ на́шимъ . =трᲂпа́рь , прпⷣбнᲂмꙋ . гла́съ , и҃ .= ~Правᲂсла́вїю наста́вниче и҆ бл҃гᲂче́стїѧ ᲂу҆чи́телю и҆ чистᲂтѣ̀ , вселе́ннѣй свѣти́льниче , а҆рхїє҆ре́ѡмъ бг҃ᲂдᲂхнᲂве́ннᲂе ᲂу҆дᲂбре́нїе , ѳеѡ́фане премꙋ́дре , ᲂу҆че́нїемъ бо свᲂи́мъ всѧ̀ прᲂсвѣти́лъ є҆сѝ , цѣвни́це дх҃о́внаѧ . мᲂлѝ хрⷭ҇та̀ бг҃а , спасти́сѧ дш҃а́мъ на́шимъ . =кᲂнда́къ , прпⷣбнᲂмꙋ . гла́съ , и҃ .= ~Вᲂз̾гремѣ́въ хрⷭ҇то́во бжⷭ҇твенᲂе вᲂплᲂще́нїе , беспло́тныѧ врагѝ до кᲂнца̀ ѡ҆бличи́лъ є҆сѝ чꙋ́дне ѳеѡ́фане . сегѡ̀ ра́ди всѝ вѣ́рнїи бл҃гᲂчⷭ҇тнѡ вᲂпїе́мъ тѝ , мᲂлѝ непреста́ннѡ ѡ҆ всѣ́хъ на́съ . =кᲂнда́къ , а҆пⷭ҇лꙋ . гла́съ , д҃ .= ~Ми́рꙋ лᲂве́цъ пречꙋ́дныи фили́ппъ , и҆ ᲂу҆ченико́мъ хрⷭ҇то́вѣмъ сᲂбесѣ́дникъ , а҆пⷭ҇лѡмъ пред̾и҆збра́нныи , дне́сь ми́рᲂви и҆сцѣле́нїѧ раздава́етъ бᲂга́тствᲂ , пᲂкрыва́ѧ ѿ напа́стей хва́лѧщихъ є҆гѡ̀ . тѣ́мъ сᲂгла́снѡ зᲂве́мъ є҆мꙋ̀ , спасѝ всѣ́хъ мл҃твами тѝ а҆пⷭ҇ле .

=🕃= П=ᲂдᲂба́етъ вѣ́дати . ꙗ҆́кѡ в̾ прїидꙋ́щꙋю нлⷣю , по па́мѧти ст҃а́гѡ а҆пⷭ҇ла фили́ппа , пᲂе́тсѧ слꙋ́жба , ст҃а́гѡ вселе́нскагѡ сᲂбо́ра седьма́гѡ , и҆́же в̾ никі́и сᲂбра́вшагᲂсѧ втᲂро́е . трᲂпа́рь , ѻ҆ц҃е́мъ . гла́съ , и҃ .= ~Препрᲂсла́вленъ є҆сѝ хрⷭ҇тѐ бж҃е на́шъ , и҆́же свѣти́ла на землѝ ѻ҆ц҃ы на́ша ѻ҆снᲂва́выи , и҆ тѣ́ми ко и҆́стиннѣй вѣ́рѣ всѣ́хъ на́съ наста́вилъ є҆сѝ . мнᲂгᲂмлⷭ҇тиве сла́ва тебѣ̀ . =кᲂнда́къ . гла́съ , и҃ .= ~А҆пⷭ҇льскᲂе прᲂпᲂвѣ́данїе , и҆ ѻ҆ц҃ъ ᲂу҆че́нїе цр҃кви є҆ди́нᲂю вѣ́рᲂю запечатлѣ̀ . и҆ ри́зꙋ нᲂсѧ́щи и҆́стинѣ , и҆стка́нꙋ ѿ вы́шнѧгѡ бг҃ᲂсло́вїѧ , и҆справлѧ́етъ и҆ сла́витъ бл҃гᲂче́стїѧ вели́кᲂе та́иньствᲂ .

\[в҃і\] С=т҃ы́хъ мч҃нкъ , прѡ́ва , та́рха и҆ а҆ндрѡ́ника .= П=рпⷣбнагѡ ѻ҆ц҃а на́шегѡ кѡзмы̀ , є҆пкⷭ҇па маи҆ꙋ́мскагѡ . трᲂпа́рь , мч҃нкѡмъ . гла́съ , є҃ .= ~Ст҃ы́хъ мч҃нкъ и҆справле́нїемъ нбⷭ҇ныѧ си́лы преꙋдиви́шасѧ . ка́кѡ в̾ тѣ́лѣ ме́ртвенѣ беспло́тныѧ врагѝ си́лᲂю крⷭ҇тнᲂю пᲂдви́гшесѧ до́брѣ пᲂбѣди́ша неви́димѡ . и҆ мо́лѧтъ гдⷭ҇а пᲂми́лᲂвати дш҃а на́ша . =трᲂпа́рь , прпⷣбнᲂмꙋ . гла́съ , и҃ .= ~Правᲂсла́вїю наста́вниче и҆ бл҃гᲂче́стїѧ ᲂу҆чи́телю и҆ чистᲂтѣ̀ , вселе́ннѣй свѣти́льниче , а҆рхїє҆ре́ѡмъ бг҃ᲂдᲂхнᲂве́ннᲂе ᲂу҆дᲂбре́нїе , кѡзмᲂ̀ премꙋ́дре . ᲂу҆че́нїемъ свᲂи́мъ всѧ̀ прᲂсвѣти́лъ є҆сѝ , цѣвни́це дх҃о́внаѧ . мᲂлѝ хрⷭ҇та̀ бг҃а , спасти́сѧ дш҃а́мъ на́шимъ . =кᲂнда́къ , прпⷣбнᲂмꙋ . гла́съ , и҃ .= ~ᲂу҆кра́шенъ дᲂбрᲂдѣ́тельми , кѡзмᲂ̀ бг҃ᲂдх҃нᲂве́нне , цр҃кви хрⷭ҇то́вѣ красᲂта̀ бы́сть , пѣ́нїемъ бо бл҃гᲂꙋкраси́въ ю҆̀ бг҃ᲂблаже́нне . мо́лимъ тѧ , мᲂли́сѧ ко́ гдⷭ҇ꙋ , на́съ свᲂбᲂди́ти ѿ всѧ́кїѧ бра́ни бᲂри́телѧ вᲂпїю́щихъ ти , ра́дꙋисѧ ѻ҆́ч҃е преблаже́нне . =кᲂнда́къ , мч҃нкѡмъ . гла́съ , в҃ .= ~Трⷪ҇цы на́мъ сла́вꙋ ꙗ҆́вльше , до́блественїи хрⷭ҇то́вы ѻ҆рꙋ́жницы и҆ мч҃нцы , с̾ та́рхᲂмъ прѡ́въ же и҆ а҆ндрѡ́никъ , ѡ҆бличи́ша пре́лесть всю̀ мꙋчи́телей без̾бо́жїѧ по вѣ́рѣ крѣ́пкѡ пᲂстрада́вше ᲂу҆се́рднѡ .

\[г҃і\] С=т҃ы́хъ мч҃нкъ , ка́рпа и҆ папи́лы . трᲂпа́рь . гла́съ , д҃ .= ~Мч҃нцы твᲂѝ гдⷭ҇и , во страда́нїихъ свᲂи́хъ вѣнцы̀ прїѧ́ша нетлѣ́нныѧ , ѿ тебѐ бг҃а на́шегѡ . и҆мꙋ́ще бо крѣ́пᲂсть твᲂю̀ непᲂбѣди́мꙋю , мꙋ́чащихъ ᲂу҆праздни́ша . и҆ сᲂкрꙋши́ша бѣсо́мъ немᲂщна́ѧ шата́нїѧ . тѣ́хъ мл҃твами хрⷭ҇тѐ бж҃е спасѝ дш҃а на́ша . =кᲂнда́къ . гла́съ , д҃ .= ~Вѣнцено́сцы ꙗ҆́вльшесѧ , дне́сь в̾ ми́рѣ премꙋ́дрїи с̾ ка́рпᲂмъ папи́ле прᲂсвѣща́ете всѣ́хъ , и҆́же вѣ́рᲂю и҆ весе́лїемъ чтꙋ́щихъ па́мѧть ва́шꙋ .

\[д҃і\] С=т҃ы́хъ мч҃нкъ , наза́рїѧ , герва́сїѧ , прᲂта́сїѧ , и҆ келесі́ѧ . трᲂпа́рь . гла́съ , д҃ .= ~Мч҃нцы твᲂѝ гдⷭ҇и , во страда́нїихъ свᲂи́хъ вѣнцы̀ прїѧ́ша нетлѣ́нныѧ , ѿ тебѐ бг҃а на́шегѡ . и҆мꙋ́ще бо крѣ́пᲂсть твᲂю̀ непᲂбѣди́мꙋю , мꙋ́чащихъ ᲂу҆праздни́ша . и҆ сᲂкрꙋши́ша бѣсо́мъ немᲂщна́ѧ шата́нїѧ . тѣ́хъ мл҃твами хрⷭ҇тѐ бж҃е спасѝ дш҃а на́ша . =кᲂнда́къ . гла́съ , в҃ .= ~Свѣти́льницы свѣ́тлїи ꙗ҆́вльшесѧ , бжⷭ҇твенїи мч҃нцы , тва́рь свѣ́тлᲂстїю чꙋде́съ ѡ҆зарѧ́ете . недꙋ́гъ разрѣша́юще глꙋбо́кꙋю тмꙋ̀ всегда̀ . и҆ хрⷭ҇тꙋ̀ є҆ди́нᲂмꙋ бг҃ꙋ мᲂлѧ́щесѧ непреста́ннѡ ѡ҆ всѣ́хъ на́съ .

🕃 П=рпⷣбныѧ мт҃ре на́шеѧ параскᲂві́и . трᲂпа́рь . гла́съ , и҃ .= ~Ѡ҆ тебѣ̀ мт҃и параскᲂві́е , и҆звѣ́стенъ бы́сть спасе́нїѧ ѻ҆́бразъ , вᲂспрїе́мши бо крⷭ҇тъ пᲂслѣ́дᲂвала є҆сѝ хрⷭ҇тꙋ̀ . твᲂрѧ́щи же и҆ ᲂу҆ча́ше є҆́же презрѣ́ти пло́ть , прехо́дитъ бᲂ . прилѣжа́ти же ѡ҆ дш҃и , ве́щи без̾сме́ртнѣй . тѣ́мже и҆ со а҆́гг҃лы ра́дꙋетсѧ прпⷣбнаѧ дх҃ъ тво́й .

=дрꙋгі́и , трᲂпа́рь . гла́съ , д҃ .= ~Пꙋсты́ннᲂе и҆ без̾мо́лвнᲂе житїѐ вᲂз̾люби́вши , и҆ вᲂслѣ́дъ хрⷭ҇та̀ жениха̀ свᲂегѡ̀ ᲂу҆се́рднѡ пᲂте́кши , и҆ тᲂгѡ̀ бл҃го́е и҆́го во ю҆́нᲂсти сѝ взе́мши , крⷭ҇тнымъ зна́менїемъ к̾ мы́сленымъ враго́мъ мꙋ́жески вᲂѡ҆рꙋжи́вшисѧ , по́стническими по́двиги пᲂсто́мъ и҆ мл҃твами и҆ сле́зными ка́плѧми ᲂу҆́глїе страсте́й ᲂу҆гаси́ла є҆сѝ дᲂстᲂсла́внаѧ параскᲂві́е . и҆ ны́нѣ въ нбⷭ҇нѣмъ черто́зѣ с̾ мꙋ́дрыми дв҃ами пред̾стᲂѧ́щи хрⷭ҇тꙋ̀ , мᲂлѝ ѡ҆ на́съ пᲂчита́ющихъ чⷭ҇тнꙋ́ю па́мѧть твᲂю̀ . =кᲂнда́къ . гла́съ , ѕ҃ .= ~Скᲂрᲂпᲂслꙋ́шнꙋю пᲂмо́щницꙋ всѝ сꙋ́щимъ в̾ бѣда́хъ , бл҃гᲂчⷭ҇тнѡ вᲂспᲂе́мъ , параскᲂві́ю ст҃ꙋ́ю . та́ бо житїѐ ѡ҆ста́вльши до́лꙋ тлѣ́ющее , и҆ нетлѣ́ннᲂе прїѧ́тъ во́ вѣки . сегѡ̀ ра́ди ѡ҆брѣ́те чꙋде́съ бл҃гᲂда́ть . бж҃їимъ велѣ́нїемъ .

\[є҃і\] П=рпⷣбнагѡ ѻ҆ц҃а на́шегѡ є҆ѵ̾фѵ́мїѧ но́вагᲂ .= С=т҃а́гѡ сщ҃еннᲂмч҃нка лꙋкїа́на , презви́тера вели́кїѧ а҆нтїᲂхі́и . трᲂпа́рь , прпⷣбнᲂмꙋ . гла́съ , и҃ .= ~Ѡ҆ тебѣ̀ ѻ҆́ч҃е є҆ѵ̾фѵ́мїе , и҆звѣ́стенъ бы́сть спасе́нїѧ ѻ҆́бразъ , вᲂспрїе́мши бо крⷭ҇тъ пᲂслѣ́дᲂвалъ є҆сѝ хрⷭ҇тꙋ̀ . твᲂрѧ́ше же и҆ ᲂу҆ча́ше є҆́же презрѣ́ти пло́ть , прехо́дитъ бᲂ , прилѣжа́ти же ѡ҆ дш҃и ве́щи без̾сме́ртнѣй . тѣ́мже и҆ со а҆́гг҃лы ра́дꙋетсѧ прпⷣбне дх҃ъ тво́й . =трᲂпа́рь , мꙋ́ченикꙋ . гла́съ , д҃ .= ~Вᲂз̾держа́нїемъ по́стничества , и҆ мꙋче́нїѧ кро́вїю ты̀ стѧжа́въ , вѣне́цъ неꙋвѧда́емыи сщ҃еннᲂмч҃нче лꙋкїа́не , а҆нтїᲂхі́йскаѧ пᲂхвалᲂ̀ . ѡ҆ на́съ мᲂлѝ хрⷭ҇та̀ бг҃а , твᲂрѧ́щихъ ст҃ꙋ́ю па́мѧть твᲂю̀ . =кᲂнда́къ , мч҃нкꙋ . гла́съ , д҃ .= ~Ꙗ҆́кѡ ст҃ль бл҃гᲂчⷭ҇тнѡ пᲂжи́въ , и҆ сщ҃еннᲂмꙋче́нїѧ вѣне́цъ прїѧ́тъ . и҆́дᲂльскїѧ же́ртвы пᲂгаси́лъ є҆сѝ , до́брыи па́стырь хрⷭ҇то́вꙋ ста́дꙋ бы́сть премꙋ́дре лꙋкїа́не . сегѡ̀ ра́ди тѧ̀ пᲂчита́емъ пѣ́сньми вᲂпїю́ще , ѿ бѣ́дъ и҆зба́ви на́съ прⷭ҇нѡ мл҃твами сѝ . =кᲂнда́къ , прпⷣбнᲂмꙋ . гла́съ , в҃ .= ~Вᲂлне́нїи мно́жество невла́жно прехᲂдѧ̀ . беспло́тныѧ врагѝ стрꙋѧ́ми сле́зъ твᲂи́хъ крѣ́пкѡ пᲂгрꙋзи́лъ є҆сѝ , бг҃ᲂмꙋ́дре є҆ѵ̾фѵ́мїе прпⷣбне , и҆ чꙋде́съ да́ръ прїе́мъ . мᲂлѝ непреста́ннѡ ѡ҆ всѣ́хъ на́съ .

\[ѕ҃і\] С=т҃а́гѡ мч҃нка ло́гина со́тника , и҆́же при крⷭ҇тѣ̀ гдⷭ҇ни . трᲂпа́рь . гла́съ , д҃ .= ~Мч҃нкъ тво́й гдⷭ҇и ло́гинъ , во страда́нїи свᲂе́мъ вѣне́цъ прїѧ́тъ нетлѣ́нныи ѿ тебѐ бг҃а на́шегѡ . и҆мѣ́ѧ бо крѣ́пᲂсть твᲂю̀ непᲂбѣди́мꙋю , мꙋ́чащихъ ᲂу҆празднѝ , и҆ разрꙋшѝ бѣсо́мъ немᲂщно́е шата́нїе . тᲂгѡ̀ мл҃твами хрⷭ҇тѐ бж҃е спасѝ дш҃а на́ша . =кᲂнда́къ . гла́съ , д҃ .= ~Весе́лїемъ ра́дꙋетсѧ хрⷭ҇то́ва цр҃кви , въ па́мѧть дне́сь приснᲂслᲂвꙋ́щагѡ мч҃нка ло́гина , вѣ́рᲂю зᲂвꙋ́щи , ты́ ми держа́ва хрⷭ҇тѐ и҆ ᲂу҆твержде́нїе .

\[з҃і\] С=т҃а́гѡ пррⷪ҇ка і҆ѡсі́и .= С=т҃а́гѡ прпⷣбнᲂмч҃нка а҆ндре́ѧ , и҆́же в̾ кри́тѣ . трᲂпа́рь . гла́съ , д҃ .= ~По́стнически и҆спыта́всѧ на гᲂрѣ̀ , мы́сленаѧ враго́въ ѡ҆пᲂлче́нїѧ всѧ̀ ѻ҆рꙋ́жїемъ пᲂгꙋби́лъ є҆сѝ пребл҃же́нне крⷭ҇тнымъ . па́ки же к̾ страда́нїю мꙋ́жески ᲂу҆стреми́сѧ , ᲂу҆би́въ кᲂпрᲂни́ма мече́мъ вѣ́ры , и҆ ѡ҆бᲂю́дꙋ вѣнча́лсѧ є҆сѝ ѿ бг҃а , прпⷣбнᲂмч҃нче а҆ндре́е ѻ҆́ч҃е на́шъ . =кᲂнда́къ . гла́съ , и҃ .= ~Мꙋ́жествꙋ тезᲂи҆мени́тᲂмꙋ , бл҃гᲂдаре́нїѧ , ꙗ҆́кѡ бл҃гᲂче́стїѧ тайнᲂгл҃ьникꙋ пᲂхвале́нїи , вᲂз̾зᲂве́мъ ко́ гдⷭ҇ꙋ , ѿ та́йныхъ и҆ лю́тыхъ на́съ спаса́й . да пᲂе́мъ ти , ра́дꙋисѧ ѻ҆́ч҃е приснᲂпа́мѧтне .

\[и҃і\] 🕃 С=т҃а́гѡ а҆пⷭ҇ла и҆ є҆ѵⷢ҇али́ста лꙋкѝ . трᲂпа́рь . гла́съ , є҃ .= ~А҆пⷭ҇льскихъ дѣѧ́нїи сказа́телѧ , є҆ѵⷢ҇а́лїю хрⷭ҇то́вꙋ свѣ́тла списа́телѧ , лꙋкꙋ̀ препѣ́тагѡ неи҆спи́санна сꙋ́ща хрⷭ҇то́вѣ цр҃кви пѣ́сньми сщ҃е́нными ст҃а́гѡ а҆пⷭ҇ла пᲂхва́лимъ , ꙗ҆́кѡ врача̀ сꙋ́ща . чл҃ческїѧ не́мᲂщи и҆ є҆стества̀ недꙋ́ги и҆ ꙗ҆́зи дꙋ́шъ и҆сцѣлѧ́юща , и҆ мᲂлѧ́щасѧ непреста́ннѡ за дш҃а на́ша . =кᲂнда́къ . гла́съ , в҃ .= ~И҆́стиннагѡ бл҃гᲂче́стїѧ прᲂпᲂвѣ́дника , и҆ таи́ннагѡ неи҆згл҃анныхъ виті́ю , ѕвѣздꙋ̀ цр҃ко́внꙋю , лꙋкꙋ̀ бжⷭ҇твенагѡ вᲂсхва́лимъ . сло́во бо є҆гѡ̀ и҆збра̀ с̾ па́влᲂмъ мꙋ́дрымъ , ꙗ҆зы́кѡмъ ᲂу҆чи́телѧ , є҆ди́нъ свѣ́дыи срⷣчнаѧ .

\[ѳ҃і\] С=т҃а́гѡ пррⷪ҇ка і҆ѡ́илѧ .= С=т҃а́гѡ мч҃нка ᲂу҆а́ра . трᲂпа́рь . гла́съ , д҃ .= ~Мч҃нкъ тво́й гдⷭ҇и ᲂу҆а́ръ , во страда́нїи свᲂе́мъ , вѣне́цъ прїѧ́тъ нетлѣ́нныи ѿ тебѐ бг҃а на́шегѡ . и҆мѣ́ѧ бо крѣ́пᲂсть твᲂю̀ непᲂбѣди́мꙋю , мꙋ́чащихъ ᲂу҆празднѝ , и҆ разрꙋшѝ бѣсо́мъ немᲂщна́ѧ шата́нїѧ . тᲂгѡ̀ мᲂли́твами хрⷭ҇тѐ бж҃е спасѝ дш҃а на́ша . =дрꙋгі́и , трᲂпа́рь .= ~Во́иньствᲂмъ ст҃ы́хъ страстᲂте́рпецъ стра́ждꙋщихъ зако́ннѣ , зрѧ̀ ѻ҆́нѣхъ , пᲂказа́лъ є҆сѝ мꙋ́жески крѣ́пᲂсть свᲂю̀ . и҆ ᲂу҆стреми́всѧ на́страсть во́лею , и҆ ᲂу҆́мрети вᲂжделѣ̀ за хрⷭ҇та̀ . и҆́же прїѧ́лъ є҆сѝ по́честь пᲂбѣ́ды твᲂегѡ̀ страда́нїѧ ᲂу҆а́ре , мᲂлѝ спасти́сѧ дш҃а́мъ на́шимъ . =кᲂнда́къ . гла́съ , д҃ .= ~Хрⷭ҇тꙋ̀ пᲂслѣ́дꙋѧ мч҃нче ᲂу҆а́ре тᲂгѡ̀ и҆спи́въ ча́шꙋ , и҆ мꙋче́нїѧ вѣнце́мъ ᲂу҆вѧзе́сѧ . и҆ со а҆́гг҃лы ликᲂствꙋ́ѧ , мᲂлѝ непреста́ннѡ за дш҃а на́ша .

=🕂= П=рпⷣбнагѡ ѻ҆ц҃а на́шегѡ і҆ѡа́нна ры́льскагѡ . трᲂпа́рь . гла́съ , а҃ .= ~Пᲂкаѧ́нїю ѻ҆снᲂва́нїе , прᲂписа́нїе ᲂу҆миле́нїѧ . ѻ҆́бразъ ᲂу҆тѣше́нїѧ , дх҃о́внагѡ сᲂверше́нїѧ . то́чнѡ а҆́гг҃лѡмъ житїѐ твᲂѐ бы́сть прпⷣбне . въ мᲂли́твахъ ᲂу҆́бѡ и҆ в̾ пᲂще́нїихъ , и҆ в̾ слеза́хъ пребыва́ѧ . ѻ҆́ч҃е і҆ѡа́нне , мᲂлѝ хрⷭ҇та̀ бг҃а ѡ҆ дш҃а́хъ на́шихъ . =кᲂнда́къ . гла́съ , и҃ .= ~А҆́гг҃льскᲂмꙋ житїю̀ пᲂревнᲂва́въ прпⷣбне всѧ̀ земна́ѧ ѡ҆ста́вивъ , ко хрⷭ҇тꙋ̀ прите́клъ є҆сѝ . и҆ тᲂгѡ̀ запᲂвѣдьмѝ ѡ҆гражда́ѧсѧ . и҆ ꙗ҆ви́сѧ сто́лпъ непᲂкᲂлѣби́мъ , ѿ вра́жїихъ нападе́нїи . тѣ́мъ зᲂве́мъ ти , ра́дꙋисѧ ѻ҆́ч҃е і҆ѡа́нне , свѣти́ло пресвѣ́тлᲂе .

=🕂= Б=л҃гᲂвѣ́рнагѡ цр҃вича дими́трїѧ . трᲂпа́рь . гла́съ , д҃ .= ~Црⷭ҇кᲂю дїади́мᲂю ѡ҆дѣ́ѧнъ бг҃ᲂмꙋ́дре мч҃нче . за ски́петръ крⷭ҇тъ в̾ рꙋ́кꙋ прїе́мъ , ꙗ҆ви́сѧ ꙗ҆́кѡ пᲂбѣдᲂно́сецъ . и҆ всесᲂжже́нїѧ же́ртвꙋ сщ҃е́ннꙋ себѐ прине́слъ є҆сѝ дими́трїе . пᲂказа́сѧ и҆зрѧ́денъ вра́чь рꙋ́с̾скᲂмꙋ црⷭ҇твїю . ѻ҆́бразъ в̾ себѣ̀ чꙋдᲂтвᲂре́нїѧ нᲂсѧ̀ . ꙗ҆́кѡ а҆́гнецъ непᲂро́ченъ , ѿ раба̀ закᲂле́нїе прїѧ́тъ , ᲂу҆бива́ющагѡ тѣ́лᲂ , дш҃и же кᲂснꙋ́тисѧ немᲂгꙋ́ща . да пла́четсѧ ᲂу҆́бѡ ѕлы́и властᲂлю́бецъ . ты́ же ра́дꙋѧсѧ пред̾стᲂи́ши ст҃ѣ́й трⷪ҇цѣ . мᲂли́сѧ ѡ҆ держа́вѣ сро́дникъ твᲂи́хъ , бл҃гᲂꙋго́днѣ бы́ти , и҆ сн҃ᲂво́мъ рꙋ́с̾скимъ спасти́сѧ . =дрꙋгі́и , трᲂпа́рь . гла́съ , г҃ .= ~Стрⷭ҇тᲂтерпче хрⷭ҇то́въ дими́трїе , мᲂлѝ млⷭ҇твагѡ бг҃а , да грѣхо́въ ѡ҆ставле́нїе пᲂда́стъ дш҃а́мъ на́шимъ . =кᲂнда́къ . гла́съ , и҃ .= ~Вᲂсїѧ̀ дне́сь бл҃гᲂцвѣтꙋ́щаѧ ѻ҆́трасль , бл҃гᲂчести́вагѡ ко́рене , ѿ скипетрᲂдержа́вныхъ рꙋсі́йскагѡ црⷭ҇твїѧ , дᲂбрᲂра́сленыи гре́знъ и҆зрастѐ , и҆ хрⷭ҇то́ви красе́нъ пло́дъ прᲂзѧбѐ . тѣ́мже ѿ землѝ вᲂзва́выи тѧ к̾ вѣ́чнымъ ѻ҆би́телемъ , сᲂблюда́етъ и҆ по ᲂу҆бїе́нїи твᲂе́мъ невреди́мо тѣ́ло твᲂѐ , страда́льчески ѡ҆багре́но кро́вїю . бл҃гᲂро́дне ст҃е дими́трїе , сᲂблюда́й ѻ҆те́чество свᲂѐ , и҆ гра́дъ тво́й невреди́мь , тᲂмꙋ́ бо є҆сѝ ᲂу҆тверже́нїе .

\[к҃\] 🕃 С=т҃а́гѡ великᲂмч҃нка а҆рте́мїѧ . трᲂпа́рь . гла́съ , д҃ .= ~Мч҃нкъ тво́й гдⷭ҇и а҆рте́мїй , во страда́нїи свᲂе́мъ вѣне́цъ прїѧ́тъ нетлѣ́нныи ѿ тебѐ бг҃а на́шегѡ . и҆мѣ́ѧ крѣ́пᲂсть твᲂю̀ непᲂбѣди́мꙋю , мꙋ́чащихъ ᲂу҆празднѝ , и҆ разрꙋшѝ бѣсо́мъ немᲂщно́е шата́нїе . тᲂгѡ̀ мл҃твами хрⷭ҇тѐ бж҃е спасѝ дш҃а на́ша . =кᲂнда́къ . гла́съ , в҃ .= ~Бл҃гᲂче́стнаго и҆ вѣнцено́сца мч҃нка , и҆́же на врага̀ пᲂбѣ́дꙋ взе́мшагѡ ѡ҆дᲂлѣ́нїѧ , сᲂше́дшесѧ пѣ́сньми пᲂхва́лимъ а҆рте́мїѧ , ᲂу҆ченика̀ бл҃гᲂда́ти . и҆ чꙋде́съ пᲂда́телѧ ѡ҆би́льнагᲂ . мо́литбᲂсѧ гдⷭ҇ви ѡ҆ всѣ́хъ на́съ .

\[к҃а\] 🕃 П=рпⷣбнагѡ ѻ҆ц҃а на́шегѡ и҆ларїѡ́на вели́ кагѡ . трᲂпа́рь . гла́съ , и҃ .= ~Слеза́ми твᲂи́хъ и҆сто́чникъ пꙋсты́ни без̾пло́днᲂе напᲂи́лъ є҆сѝ , и҆ є҆́же и҆з̾ глꙋбины̀ вᲂз̾дыха́ньми во́сто трꙋды̀ расплᲂди́лъ є҆сѝ . и҆ бы́сть свѣти́льникъ вселе́ннѣй , сїѧ́ѧ чꙋдесы̀ , и҆ларїѡ́не ѻ҆́ч҃е на́шъ . мᲂлѝ хрⷭ҇та̀ бг҃а , спасти́сѧ дш҃а́мъ на́шимъ . =кᲂнда́къ . гла́съ , г҃ .= ~Ꙗ҆́кѡ свѣти́льника незахᲂди́ма разꙋ́мнаго тѧ̀ сл҃нца , сᲂше́дшесѧ дне́сь вᲂсхвалѧ́емъ пѣ́сньми . вᲂсїѧ́лъ бо є҆сѝ во тмѣ̀ неразꙋ́мїѧ , всѣ́хъ вᲂз̾выша́ѧ къ бжⷭ҇твенѣй высᲂтѣ̀ и҆ларїѡ́не . тѣ́мъ вᲂпїе́мъ тѝ , ра́дꙋисѧ всѣ́мъ по́стникѡмъ ѡ҆снᲂва́нїе .

=🕂= И҆́=же во ст҃ы́хъ ѻ҆ц҃а на́шегѡ и҆ларїѡ́на є҆пкⷭ҇па мегли́нскагѡ . трᲂпа́рь . гла́съ , г҃ .= ~Чꙋде́съ ꙗ҆ви́сѧ и҆звѣще́нїе , дѣ́лы вᲂсїѧ́лъ є҆сѝ дᲂбрᲂдѣ́телей бж҃їихъ , и҆́нᲂчествꙋющихъ ли́ки ᲂу҆пасѐ . а҆рхїере́йскаѧ сѣда́лища ѡ҆чи́сти , и҆ є҆рети́ческагѡ напа́данїѧ не ᲂу҆сꙋмнѣ́сѧ цр҃кви хрⷭ҇то́вы вᲂз̾дви́же , прпⷣбне и҆ларїѡ́не . ᲂу҆́меръ же ꙗ҆́кѡ спѧ̀ , цѣ́ло и҆ нетлѣ́нно сᲂблюденᲂ̀ бы́сть тѣ́ло твᲂѐ . и҆ пᲂдае́тъ цѣльбы̀ бᲂлѧ́щимъ ѿ разли́чныхъ недꙋ́гъ , и҆ бѣ́сы прᲂгᲂнѧ́ѧ . мᲂлѝ спасти́сѧ дш҃а́мъ на́шимъ . =кᲂнда́къ . гла́съ , г҃ .= ~Ꙗ҆́кѡ свѣтᲂно́снаѧ ꙗ҆ви́сѧ ст҃лю па́мѧть твᲂѧ̀ , тмꙋ̀ разрꙋша́ѧ ᲂу҆ны́нїѧ . и҆ свѣ́тъ ѡ҆блиста́ѧ даро́въ нбⷭ҇ныхъ , всѣ́хъ сᲂзыва́ющи на ра́дᲂсть . ѿ́ бг҃а бо и҆ларїѡ́не бл҃гᲂда́ть ѡ҆брѣ́те , и҆ мни́хѡмъ бы́сть степе́нь .

\[к҃в\] И҆́=же во ст҃ы́хъ ѻ҆ц҃а на́шегѡ а҆ве́ркїѧ , є҆пкⷭ҇па і҆єрапо́льскагѡ чꙋдᲂто́рца .= С=т҃ы́хъ седмѝ ѻ҆́трᲂкъ , и҆́же во є҆фе́сѣ . трᲂпа́рь , ст҃лю . гла́съ , д҃ .= ~Пра́вило вѣ́рѣ и҆ ѻ҆́бразъ кро́тᲂсти , вᲂз̾держа́нїю ᲂу҆чи́телѧ , ꙗ҆ви́ тѧ гдⷭ҇ь ста́дꙋ твᲂемꙋ̀ , и҆́же веще́мъ и҆́стина . сегѡ̀ ра́ди стѧжа̀ смире́нїемъ высо́каѧ , нището́ю бᲂга́таѧ , ѻ҆́ч҃е на́шъ ст҃лю а҆ве́ркїе , мᲂлѝ хрⷭ҇та̀ бг҃а спасти́сѧ дш҃а́мъ на́шимъ . =трᲂпа́рь , ст҃ы́мъ . гла́съ , д҃ .= ~Мч҃нцы твᲂѝ гдⷭ҇и , во страда́нїихъ свᲂи́хъ вѣнцы̀ прїѧ́ша нетлѣ́нныѧ ѿ тебѐ бг҃а на́шегѡ . и҆мꙋ́ще крѣ́пᲂсть твᲂю̀ непᲂбѣди́мꙋю , мꙋ́чащихъ ᲂу҆праздни́ша , и҆ разрꙋши́ша бѣсо́мъ немᲂщна́ѧ шата́нїѧ . тѣ́хъ мл҃твами хрⷭ҇тѐ бж҃е спасѝ дш҃а на́ша . =кᲂнда́къ , ст҃ы́мъ . гла́съ , д҃ .= ~Прᲂсла́вивыи на землѝ ст҃ы́ѧ свᲂѧ̀ , пре́жде втᲂра́гѡ стра́шнагѡ прише́ствїѧ твᲂегѡ̀ хрⷭ҇тѐ , пресла́внымъ вᲂста́нїемъ ѻ҆́трᲂкъ пᲂказа́лъ є҆сѝ вᲂскрⷭ҇нїе невѣ́дѧщимъ є҆̀ , неи҆стлѣ́нна ѻ҆дѣѧ́нїѧ и҆ тѣлеса̀ ꙗ҆ви́въ . и҆ цр҃ѧ̀ пᲂвинꙋ́лъ є҆сѝ вᲂпи́ти , вᲂи́стинꙋ є҆́сть ме́ртвыхъ вᲂста́нїе . =кᲂнда́къ , ст҃лю . гла́съ , и҃ .= ~Ꙗ҆́кѡ ст҃лѧ вели́кагѡ , и҆ а҆пⷭ҇лѡмъ сᲂжи́тельника , цр҃кви сла́витъ тѧ всѧ̀ вѣ́рныхъ а҆ве́ркїе . ю҆́же твᲂи́ми мᲂльба́ми сᲂблюда́й бл҃же́нне , непᲂбѣди́мꙋ и҆ немѧте́жнꙋ ѿ є҆́реси всѧ́кїѧ и҆ нескве́рнꙋ , мнᲂгᲂстрада́льне .

=🕂= Ꙗ҆=вле́нїе и҆ко́ны прест҃ы́ѧ бцⷣы каза́нскїѧ . трᲂпа́рь . гла́съ , д҃ .= ~Застꙋ́пнице ᲂу҆се́рднаѧ мт҃и бг҃а вы́шнѧгѡ , за всѣ́хъ мо́лиши сн҃а свᲂегѡ̀ , хрⷭ҇та̀ бг҃а на́шегѡ . всѣ́мъ твᲂри́ши спасти́сѧ , в̾ держа́вныи тѝ пᲂкро́въ прибѣга́ющимъ . всѣ́хъ на́съ застꙋпѝ гжⷭ҇е цр҃це , и҆́же в̾ напа́стѣхъ и҆ ско́рбѣхъ , и҆ в̾ бᲂлѣ́знехъ ѡ҆бремене́ныхъ грѣхѝ мно́гими , пред̾стᲂѧ́щїѧ и҆ мᲂлѧ́щїѧтисѧ ᲂу҆ми́льнᲂю дш҃е́ю , и҆ сᲂкрꙋше́ннымъ срⷣцемъ , пречи́стᲂмꙋ твᲂемꙋ̀ ѻ҆́бразꙋ , и҆ чꙋдᲂтво́рнѣй и҆ко́нѣ , со слеза́ми невᲂзвра́тнѡ наде́ждꙋ и҆мꙋ́ще на тѧ̀ , и҆зба́витисѧ ѿ всѣ́хъ ѕо́лъ . всѣ́мъ пᲂле́знаѧ да́рꙋй , и҆ всѧ̀ спасѝ бцⷣе дв҃о . ты́ бо є҆сѝ бжⷭ҇твеныи пᲂкро́въ рабо́мъ твᲂи́мъ . =кᲂнда́къ . гла́съ , и҃ .= ~Притеце́мъ лю́дїе к̾ ти́хᲂмꙋ семꙋ̀ , и҆ до́брᲂмꙋ приста́нищꙋ , ско́рᲂй пᲂмо́щницѣ , гᲂто́вᲂмꙋ и҆ те́плᲂмꙋ спасе́нїю пᲂкро́вꙋ дв҃ыѧ . ᲂу҆скᲂри́мъ на мᲂли́твꙋ , и҆ пᲂтщи́мсѧ на пᲂкаѧ́нїе , и҆стᲂча́етъ бо на́мъ неѡ҆скꙋ́дныѧ млⷭ҇ти пречⷭ҇таѧ бцⷣа . варѧ́етъ на́ пᲂмᲂщь , и҆ и҆збавлѧ́етъ ѿ вели́кихъ бѣ́дъ и҆ ѕо́лъ бл҃гᲂнра́вныѧ и҆ бг҃ᲂбᲂѧ́щїѧсѧ рабы̀ свᲂѧ̀ .

\[к҃г\] 🕃 С=т҃а́гѡ а҆пⷭ҇ла і҆а́кѡва , бра́та гдⷭ҇нѧ по́ плᲂти . трᲂпа́рь . гла́съ , в҃ .= ~Ꙗ҆́кѡ гдⷭ҇нь ᲂу҆чени́къ , прїѧ́тъ пра́веднᲂе є҆ѵⷢ҇а́лїе . и҆ ꙗ҆́кѡ мч҃нкъ , и҆́маши неи҆спи́саннᲂе дерзнᲂве́нїе . ꙗ҆́кѡ бра́тъ бж҃їи є҆́же мᲂли́тисѧ ꙗ҆́кѡ ст҃ль , мᲂлѝ хрⷭ҇та̀ бг҃а да спасе́тъ дш҃а на́ша . =кᲂнда́къ . гла́съ , д҃ .= ~И҆́же ѿ ѻ҆ц҃а є҆динᲂча́дᲂе бг҃ъ сло́во прише́ствᲂвавъ к̾ на́мъ в̾ пᲂслѣ́днѧѧ днѝ і҆а́кѡве бг҃ᲂгла́се , пе́рвагѡ тѧ̀ ꙗ҆вѝ і҆єрⷭ҇ли́млѧнѡмъ па́стырѧ и҆ ᲂу҆чи́телѧ , и҆ вѣ́рна стрᲂи́телѧ та́инъ дх҃о́вныхъ . тѣ́мъ тѧ̀ всѝ пᲂчита́емъ а҆пⷭ҇ле .

=🕂= С=т҃а́гѡ і҆а́кѡва бᲂрᲂви́цкагѡ , нᲂвгᲂро́дскагѡ чꙋдᲂтво́рца . трᲂпа́рь . гла́съ , а҃ .= ~Бжⷭ҇твенᲂю бл҃гᲂда́тїю прᲂсвѣти́всѧ , и҆ по сме́рти да́рꙋеши и҆сцѣле́нїе , притека́ющимъ къ ра́цѣ мᲂще́й твᲂи́хъ , премꙋ́дре і҆а́кѡве . тѣ́мже и҆ мы̀ ны́нѣ чте́мъ , честны́хъ мᲂще́й твᲂи́хъ пренесе́нїе , веселѧ́ще в̾кꙋ́пѣ дш҃а и҆ тѣлеса̀ . тѣ́мъ всѝ вᲂпїе́мъ ти , сла́ва да́вшемꙋ ти крѣ́пᲂсть , сла́ва вѣнча́вшемꙋ тѧ̀ , сла́ва даю́щемꙋ тᲂбо́ю всѣ́мъ и҆сцѣле́нїе . =кᲂнда́къ . гла́съ , и҃ .= ~Вѣ́рᲂю и҆ любо́вїю , твᲂегѡ̀ честна́гѡ тѣлесѐ принесе́нїе пра́зднꙋющихъ бл҃же́нне , сᲂхранѝ и҆ сᲂблюдѝ ѿ всѧ́кїѧ ѕло́бы , и҆ сᲂбла́зна ѕмїина̀ . и҆́маши бо дерзнᲂве́нїе ко влⷣцѣ всѣ́хъ хрⷭ҇тꙋ̀ бг҃ꙋ . є҆го́же мᲂлѝ спастѝ правᲂсла́вныѧ лю́ди мᲂлѧ́щїѧтисѧ . да всѝ вᲂпїе́мъ ти , ра́дꙋисѧ ѻ҆́ч҃е і҆а́кѡве , всеѧ̀ рꙋ́с̾скїѧ землѝ ᲂу҆дᲂбре́нїе .

\[к҃д\] С=т҃а́гѡ мч҃нка а҆ре́ѳы , и҆ дрꙋжи́ны є҆гѡ̀ . трᲂпа́рь . гла́съ , а҃ .= ~Страстьмѝ ст҃ы́хъ , ꙗ҆́же по тебѣ̀ прїѧ́ша , ᲂу҆мᲂле́нъ бꙋ́ди гдⷭ҇и , и҆ всѧ̀ на́ша бᲂлѣ́зни и҆ стра́сти и҆сцѣлѝ чл҃кᲂлю́бче мо́лимъ тѧ . =кᲂнда́къ . гла́съ , д҃ .= ~Весе́лїѧ хᲂда́тай во́ вѣки свѣтᲂно́сныи де́нь страстᲂте́рпецъ пра́здникъ . и҆́хже пᲂю́ще , сла́вимъ в̾ вы́шнихъ сꙋ́щаго бг҃а .

=🕂= Ꙗ҆=вле́нїе и҆ко́ны прест҃ы́ѧ бцⷣы всѣ́мъ скᲂрбѧ́ щимъ ра́дᲂсть . трᲂпа́рь . гла́съ , д҃ .= ~Ѿ ст҃ы́ѧ и҆ко́ны твᲂеѧ̀ ѽ влⷣчце гжⷭ҇е бцⷣе , и҆сцѣле́нїѧ цѣльбы̀ пᲂдаю́тсѧ ѡ҆би́льнѡ , вѣ́рᲂю и҆ любо́вїю всѣ́мъ прихᲂдѧ́щимъ . та́кѡ и҆ мᲂѝ не́мᲂщи пᲂсѣтѝ , и҆ дш҃ꙋ мᲂю̀ пᲂми́лꙋй бл҃га́ѧ , и҆ тѣ́ло мᲂѐ и҆сцѣлѝ бл҃гᲂда́тїю си пречⷭ҇таѧ . =кᲂнда́къ . гла́съ , ѕ҃ . Не= и҆́мамы и҆ны́ѧ по́мᲂщи , не и҆́мамы и҆ны́ѧ наде́жды , ра́звѣ тебѐ влⷣчце . ты̀ на́мъ пᲂмᲂзѝ , на тебе́ сѧ надѣ́емъ , и҆ тᲂбо́юсѧ хва́лимъ , твᲂи́ бо є҆смы̀ рабѝ , дасѧ̀ непᲂстыди́мъ . =дрꙋгі́и , кᲂнда́къ .= ~Застꙋ́пнице хрⷭ҇тїа́нѡмъ непᲂсты́днаѧ , хᲂда́таице к̾ твᲂрцꙋ̀ непрело́жнаѧ , непре́зри грѣ́шныхъ мᲂле́нїѧ гла́сы , но пред̾варѝ ꙗ҆́кѡ бла́га на́ пᲂмᲂщь на́шꙋ , вѣ́рнѡ вᲂпїю́щихъ тѝ . ᲂу҆скᲂрѝ на мᲂли́твꙋ , и҆ пᲂтщи́сѧ на ᲂу҆мᲂле́нїе , застꙋпа́ющи прⷭ҇нѡ бцⷣе чтꙋ́щихъ тѧ̀ .

\[к҃є\] С=т҃ы́хъ мч҃нкъ и҆нᲂтаре́й , маркїа́на и҆ марти́рїѧ . трᲂпа́рь . гла́съ , д҃ .= ~Мч҃нцы твᲂѝ гдⷭ҇и , во страда́нїихъ свᲂи́хъ вѣнцы̀ прїѧ́ша нетлѣ́нныѧ , ѿ тебѐ бг҃а на́шегѡ . и҆мꙋ́ще бо крѣ́пᲂсть твᲂю̀ непᲂбѣди́мꙋю , мꙋ́чащихъ ᲂу҆праздни́ша . и҆ сᲂкрꙋши́ша бѣсо́мъ немᲂщна́ѧ шата́нїѧ . тѣ́хъ мл҃твами хрⷭ҇тѐ бж҃е спасѝ дш҃а на́ша . =кᲂнда́къ . гла́съ , д҃ .= ~Пᲂдви́гшесѧ до́брѣ ѿ мла́дᲂсти , маркїа́не с̾ мꙋ́дрымъ марти́рїемъ , ѿстꙋ́пника а҆́рїѧ низ̾лᲂжи́сте . нескве́рнꙋ сᲂблю́дше правᲂсла́внꙋю вѣ́рꙋ , па́влᲂви вᲂслѣ́дᲂвавше до́брᲂмꙋ ᲂу҆чи́телю . тѣ́мъ с̾ни́мъ ѡ҆брѣто́сте живо́тъ , ꙗ҆́кѡ пᲂбо́рницы трⷪ҇цѣ и҆з̾бра́ннїи .

\[к҃ѕ\] =🕂= С=т҃а́гѡ великᲂмꙋ́ченика дими́трїѧ . и҆ вᲂспᲂмина́нїе вели́кагѡ трꙋ́са . трᲂпа́рь . гла́съ , г҃ .= ~Вели́ка ѡ҆брѣ́те в̾ бѣда́хъ тебѐ пᲂмо́щника вселе́ннаѧ страстᲂте́рпче , пᲂга́ныѧ пᲂбѣжда́юща . ꙗ҆́кᲂже бо лі́евꙋ низ̾лᲂжѝ гᲂрды́ню , на по́двигъ ᲂу҆крѣпи́въ не́стѡра . та́кѡ ст҃е дими́трїе хрⷭ҇та̀ бг҃а мᲂлѝ дарᲂва́ти на́мъ ве́лїю млⷭ҇ть . =сла́ва , и҆ ны́нѣ . трᲂпа́рь , трꙋ́сꙋ . гла́съ , в҃ .= ~Призира́ѧи на́ землю , и҆ твᲂрѧ̀ ю҆̀ трѧсти́сѧ , и҆зба́ви на́съ стра́шнагѡ трꙋ́са и҆ преще́нїѧ хрⷭ҇тѐ бж҃е на́шъ . и҆ низ̾пᲂслѝ на́мъ ми́лᲂсти твᲂѧ̀ бᲂга́тыѧ бцⷣы ра́ди , ꙗ҆́кѡ є҆ди́нъ бл҃гъ и҆ чл҃кᲂлю́бецъ . =кᲂнда́къ . гла́съ , в҃ .= ~Крᲂве́й твᲂи́хъ стрꙋѧ́ми дими́трїе цр҃квь бг҃ъ ѡ҆багри́лъ є҆́сть , да́выи тѝ держа́вꙋ непᲂбѣди́мꙋю . и҆ сᲂхранѧ́й гра́дъ тво́й невреди́мъ . тᲂмꙋ́ бо є҆сѝ ᲂу҆твержде́нїе . =сла́ва , и҆ ны́нѣ . кᲂнда́къ , трꙋ́сꙋ . гла́съ , ѕ҃ .= ~И҆зба́ви трꙋ́са тѧ́жкагѡ всѣ́хъ на́съ гдⷭ҇и , и҆ ꙗ҆́звы нестерпи́мыѧ грѣ́хъ ра́ди на́шихъ . пᲂщадѝ гдⷭ҇и лю́ди твᲂѧ̀ , и҆́хже стѧжа̀ свᲂе́ю кро́вїю влⷣкᲂ . и҆ гра́дъ непреда́ждь в̾ пᲂги́бель трꙋ́сᲂмъ стра́шнымъ , и҆но́го бо ра́звѣ тебѐ бг҃а невѣ́мы . и҆ вᲂз̾зᲂвѝ пᲂю́щимъ , а҆́зъ є҆́смь с̾ ва́ми и҆ никто́же навы̀ .

\[к҃з\] С=т҃а́гѡ мч҃нка не́стѡра . трᲂпа́рь . гла́съ , д҃ .= ~Мч҃нкъ тво́й гдⷭ҇и не́стѡръ , во страда́нїи свᲂе́мъ , вѣне́цъ прїѧ́тъ нетлѣ́нныи ѿ тебѐ бг҃а на́шегѡ . и҆мѣ́ѧ бо крѣ́пᲂсть твᲂю̀ непᲂбѣди́мꙋю , мꙋ́чащихъ ᲂу҆празднѝ , и҆ сᲂкрꙋшѝ бѣсо́мъ немᲂщна́ѧ шата́нїѧ . тᲂгѡ̀ мл҃твами хрⷭ҇тѐ бж҃е спасѝ дш҃а на́ша . =кᲂнда́къ . гла́съ , в҃ .= ~Бл҃гᲂче́стїѧ непᲂбѣди́магѡ во́ина , и҆ и҆́стинѣ сᲂгла́сника и҆ ѻ҆рꙋ́жника , всѝ по дᲂстᲂѧ́нїю вᲂсхва́лимъ не́стѡра вели́кагѡ дне́сь . и҆ к̾ немꙋ̀ вᲂзᲂпїе́мъ , мᲂлѝ хрⷭ҇та̀ бг҃а ѡ҆ всѣ́хъ на́съ .

\[к҃и\] С=т҃ы́хъ мч҃нкъ , тере́нтїѧ и҆ неѡни́лы .= П=рпⷣбнагѡ ѻ҆ц҃а на́шегѡ стефа́на саваи́та . трᲂпа́рь , мч҃нкᲂмъ . гла́съ , д҃ .= ~Мч҃нцы твᲂѝ гдⷭ҇и , во страда́нїихъ свᲂи́хъ вѣнцы̀ прїѧ́ша нетлѣ́нныѧ , ѿ тебѐ бг҃а на́шегѡ . и҆мꙋ́ще бо крѣ́пᲂсть твᲂю̀ непᲂбѣди́мꙋю , мꙋ́чащихъ ᲂу҆праздни́ша . и҆ сᲂкрꙋши́ша бѣсо́мъ немᲂщна́ѧ шата́нїѧ . тѣ́хъ мл҃твами хрⷭ҇тѐ бж҃е спасѝ дш҃а на́ша . =трᲂпа́рь , стефа́нꙋ . гла́съ , є҃ .= ~Вᲂз̾держа́нїемъ житїѐ ᲂу҆красѝ , и҆ стра́сти ᲂу҆мертви́въ пᲂсрами́лъ є҆сѝ вра́жїѧ прило́ги ѻ҆́ч҃е стефа́не , и҆ прелᲂжи́сѧ к̾ бг҃ꙋ , чꙋдᲂтво́рецъ пᲂказа́сѧ , в̾ вѣ́чнѣй сла́вѣ со а҆́гг҃лы ликꙋ́ѧ . с̾ни́ми же мᲂлѝ , пᲂми́лᲂвати дш҃а на́ша . =кᲂнда́к̾ , мч҃нкѡм̾ . гла́съ , д҃ .= ~Мч҃нческаѧ чⷭ҇тна́ѧ па́мѧть прїи́де дне́сь веселѧ́щи всѧ́ческаѧ , тере́нтїѧ мꙋ́драгѡ и҆ дрꙋжи́ны є҆гѡ̀ . те́плѣ с̾теце́мсѧ , да прїи́мемъ и҆сцѣле́нїе . сі́и бо бл҃гᲂда́ть прїе́мше дх҃а ст҃а́гѡ и҆сцѣлѧ́ти недꙋ́ги дꙋ́шъ на́шихъ . =кᲂнда́къ , стефа́нꙋ . гла́съ , д҃ .= ~Насади́въ дᲂбрᲂдѣ́телей ра́й , и҆ напᲂи́въ тече́нїемъ сле́зъ твᲂи́хъ ꙗ҆́кѡ дре́во живᲂта̀ приснᲂпа́мѧтне . мл҃твами твᲂи́ми спасѝ на́съ ѿ напа́стей , и҆́же те́плѣ чтꙋ́щихъ тѧ̀ стефа́не премꙋ́дре .

=🕂= С=т҃ы́ѧ мч҃нцы параскᲂві́и , нарече́нныѧ пѧ́тницы . трᲂпа́рь . гла́съ , д҃ .= ~Премꙋ́драѧ и҆ всехва́льнаѧ хрⷭ҇то́ва мч҃нца параскᲂві́ѧ нарече́наѧ пѧ́тница , мꙋ́жескꙋю крѣ́пᲂсть прїе́мши , а҆ же́нскꙋю не́мᲂщь ѿве́ргши , дїа́вᲂла пᲂбѣдѝ , и҆ мꙋчи́телѧ пᲂсрамѝ , вᲂпїю́щи и҆ гл҃ющи , прїиди́те тѣ́ло мᲂѐ ѻ҆гне́мъ сᲂжги́те и҆ мечѝ с̾сѣцы́те . а҆́зъ бо ра́дꙋѧсѧ и҆дꙋ̀ ко хрⷭ҇тꙋ̀ женихꙋ̀ свᲂемꙋ̀ . тᲂѧ̀ мл҃твами хрⷭ҇тѐ бж҃е спасѝ дш҃а на́ша . =кᲂнда́къ . гла́съ , г҃ .= ~Ст҃о́е и҆ непᲂро́чнᲂе мꙋче́нїе прине́сши ꙗ҆́кѡ вѣ́но пречⷭ҇тнѡ , без̾сме́ртнᲂмꙋ женихꙋ̀ хрⷭ҇тꙋ̀ . а҆́гг҃льскᲂе ликᲂстᲂѧ́нїе вᲂз̾весели́ла є҆сѝ , и҆ пᲂбѣди́ла є҆сѝ дѣ́мᲂнскᲂе ѕлᲂче́стїе . сегѡ̀ ра́ди тѧ̀ вѣ́рᲂю чте́мъ мч҃нце параскᲂві́е цѣлᲂмꙋ́дренаѧ .

=🕂= И҆́=же во ст҃ы́хъ ѻ҆ц҃а на́шегѡ а҆рсе́нїѧ , а҆рхї є҆пкⷭ҇па се́рбьскагѡ . трᲂпа́рь . гла́съ , и҃ .= ~Млⷭ҇ти наста́вниче , бл҃гᲂꙋтро́бїѧ сᲂкро́вище , є҆́же всѣ́мъ ѿве́рзлъ є҆сѝ . правᲂвѣ́рїѧ ᲂу҆чи́телю , и҆ а҆рхїє҆ре́ѡмъ бжⷭ҇твенᲂе ᲂу҆дᲂбре́нїе , ѻ҆́ч҃е на́шъ ст҃лю а҆рсе́нїе , и҆ ни́щимъ застꙋ́пниче . тѣ́мъ мᲂлѝ хрⷭ҇та̀ бг҃а , прᲂсвѣти́ти дш҃а на́ша , да некᲂгда̀ ᲂу҆́снемъ в̾ сме́рть . =кᲂнда́к̾ . гла́съ , в҃ . Въ= пи́щи слᲂве́съ твᲂи́хъ бг҃ᲂно́се а҆рсе́нїе , разꙋ́мнѡ ча́да свᲂѧ̀ питѣ́ѧ , ꙗ҆зы́кѡмъ хвалѧ̀ , ᲂу҆стна́ми же пѣ́нїе принᲂсѧ̀ . вѣща́нїемъ зᲂвꙋ́щи , хрⷭ҇тѐ ты̀ є҆сѝ свѣ́тъ неи҆зрече́нныи .

\[к҃ѳ\] С=т҃ы́ѧ прпⷣбнᲂмч҃нцы а҆настасі́и ри́млѧны ни .= П=рпⷣбнагѡ ѻ҆ц҃а на́шегѡ а҆вра́мїѧ затво́р ника . трᲂпа́рь , мч҃нцѣ . гла́съ , д҃ .= ~А҆́гница твᲂѧ̀ і҆с҃е а҆настасі́ѧ зᲂве́тъ ве́лїимъ гла́сᲂмъ , тебѐ женишѐ мо́й лю́бѧщи , и҆ и҆́щꙋщи страждꙋ̀ , и҆ с̾распина́юсѧ и҆ с̾пᲂгреба́юсѧ кр҃ще́нїемъ твᲂи́мъ . и҆ страждꙋ̀ тебѐ ра́ди , ꙗ҆́кѡ да црⷭ҇твꙋю с̾ тᲂбо́ю . и҆ ᲂу҆мира́ю , наде́ждꙋ и҆мѣ́ѧ натѧ̀ , ꙗ҆́кѡ да и҆ живꙋ̀ ᲂу҆ тебѐ . но ꙗ҆́кѡ же́ртвꙋ непᲂро́чнꙋ прїими́ мѧ , съ любо́вїю пᲂже́ршꙋютисѧ . тᲂѧ̀ мᲂли́твами хрⷭ҇тѐ бж҃е спасѝ дш҃а на́ша . =трᲂпа́рь , прпⷣбнᲂмꙋ . гла́съ , и҃ .= ~Ѡ҆ тебѣ̀ ѻ҆́ч҃е а҆вра́мїе и҆звѣ́стенъ бы́сть спасе́нїѧ ѻ҆́бразъ , вᲂспрїе́мъ бо крⷭ҇тъ пᲂслѣ́дᲂвалъ є҆сѝ хрⷭ҇тꙋ̀ . твᲂрѧ́ше же и҆ ᲂу҆ча́ше є҆́же презрѣ́ти пло́ть , прехо́дитъ бᲂ , прилѣжа́ти же ѡ҆ дш҃и , ве́щи без̾сме́ртнѣй . тѣ́мже и҆ со а҆́гг҃лы ра́дꙋетсѧ прпⷣбне дх҃ъ тво́й . =кᲂнда́къ , мч҃нцѣ . гла́съ , г҃ .= ~Дв҃ьства вᲂдо́ю ѡ҆чи́стивъ сѝ тѣ́лᲂ , мꙋче́нїѧ же кро́вїю а҆настасі́е вѣнча́вшисѧ , пᲂдава́еши в̾ бѣда́хъ недꙋ́жнымъ спасе́нїе прити́чꙋщимъ к̾ тебѣ̀ . и҆ свᲂю̀ бл҃гᲂда́ть хрⷭ҇то́съ и҆стᲂча́етъ жи́зни некᲂнча́емыѧ . =кᲂнда́къ , прпⷣбнᲂмꙋ . гла́съ , г҃ . Во́= плᲂти ꙗ҆́кѡ а҆́гг҃лъ на землѝ пᲂказа́сѧ , пᲂще́нїемъ насажде́нъ бы́сть ꙗ҆́кѡ дре́во при вᲂда́хъ вᲂз̾держа́нїѧ , напᲂе́нъ стрꙋѧ́ми сле́зъ твᲂи́хъ , и҆ скве́рнꙋ ѿмы́въ . сегѡ̀ ра́ди ꙗ҆ви́сѧ прїѧ́телище бж҃їѧ дх҃а а҆вра́мїе .

=🕂= П=рпⷣбнагѡ ѻ҆ц҃а на́шегѡ а҆вра́мїѧ , а҆рхи́мандрита бг҃ᲂꙗ҆вле́нскагѡ , рᲂсто́вскагѡ чꙋдᲂтво́р ца . трᲂпа́рь . гла́съ , а҃ .= ~Прᲂсвѣти́всѧ бжⷭ҇твенᲂю бл҃гᲂда́тїю , и҆ по сме́рти ꙗ҆ви́сѧ свѣ́тлᲂсть житїѧ̀ твᲂегѡ̀ , и҆стᲂча́ѧ ми́рᲂви бл҃гᲂꙋха́нїе , притека́ющимъ к̾ ра́цѣ мᲂще́й твᲂи́хъ . и҆ невѣ́рныѧ лю́ди наста́вилъ є҆сѝ къ свѣ́тꙋ бг҃о разꙋ́мїѧ , а҆вра́мїе ѻ҆́ч҃е на́шъ . хрⷭ҇та̀ бг҃а мᲂлѝ , дарᲂва́ти на́мъ ве́лїю млⷭ҇ть . =кᲂнда́къ . гла́съ , в҃ .= ~И҆́го хрⷭ҇то́во прїи́мъ а҆вра́мїе , и҆ тᲂгѡ̀ крⷭ҇тъ взе́мъ пᲂслѣ́дᲂва є҆мꙋ̀ . насажде́нъ бо в̾ дᲂмꙋ̀ гдⷭ҇ни , и҆ прᲂцвѣтѐ ꙗ҆́кѡ фи́никъ . и҆ ꙗ҆́кѡ ке́дръ и҆́же въ лива́нѣ ᲂу҆мно́жилъ є҆сѝ ча́да твᲂѧ̀ , мꙋ́жъ жела́нїи дх҃о́вныхъ . ѿ вᲂз̾лю́бленнаго же а҆пⷭ҇ла і҆ѡа́нна бг҃ᲂсло́ва бл҃гᲂда́ть вᲂспрїи́мъ , жеѕло́мъ сᲂкрꙋшѝ и҆́дᲂла , и҆ бы́сть ꙗ҆́кѡ пра́хъ . и҆ ѿ негѡ̀ мно́го и҆скꙋше́нїѧ претерпѣ̀ , и҆ до́лгїи пꙋ́ть нꙋ́ждно и҆ без̾че́стно преѣ́ха . и҆ самᲂде́ржцꙋ ѻ҆́бласти пред̾ста̀ , и҆ ѿ негѡ̀ вᲂпрᲂше́нъ и҆ че́сти вели́цѣй спᲂдо́бисѧ . и҆ чꙋдᲂтво́рецъ ве́лїи всемꙋ̀ ми́рꙋ вᲂсїѧ̀ прпⷣбне . тѣ́мъ хрⷭ҇та̀ бг҃а мᲂлѝ непреста́ннѡ ѡ҆ всѣ́хъ на́съ .

\[л҃\] С=т҃ы́хъ мч҃нкъ , зино́вїѧ и҆ зино́вїи . трᲂпа́рь . гла́съ , д҃ .= ~Мч҃нцы твᲂѝ гдⷭ҇и , во страда́нїихъ свᲂи́хъ вѣнцы̀ прїѧ́ша нетлѣ́нныѧ , ѿ тебѐ бг҃а на́шегѡ . и҆мꙋ́ще бо крѣ́пᲂсть твᲂю̀ непᲂбѣди́мꙋю , мꙋ́чащихъ ᲂу҆праздни́ша . и҆ сᲂкрꙋши́ша бѣсо́мъ немᲂщна́ѧ шата́нїѧ . тѣ́хъ мл҃твами хрⷭ҇тѐ бж҃е спасѝ дш҃а на́ша . =кᲂнда́къ . гла́съ , и҃ .= ~И҆́стинѣ свидѣ́телѧ , и҆ бл҃гᲂче́стїѧ прᲂпᲂвѣ́дники , дво́ицꙋ дᲂсто́йнѡ пᲂчте́мъ , бг҃ᲂдх҃нᲂве́нными пѣ́сньми , зино́вїѧ , кꙋ́пнѡ и҆ чⷭ҇тнꙋ́ю зино́вїю в̾кꙋ́пѣ пᲂжи́вшꙋю , и҆ мꙋче́нїѧ прїе́мшꙋ вѣне́цъ нетлѣ́нныи .

=🕂= И҆́=же во ст҃ы́хъ ѻ҆ц҃а на́шегѡ и҆ и҆спᲂвѣ́дника а҆мвро́сїѧ , митрᲂпᲂли́та бѣлᲂкрини́цкагѡ . трᲂпа́рь . гла́съ , д҃ .= ~Хрⷭ҇та̀ ст҃лю а҆мвро́сїе , правᲂсла́вїю наста́вниче , вселе́ннѣй свѣти́льниче , сло́во и҆́стины и҆справлѧ́ѧ , за вѣ́рꙋ пᲂстрада́лъ є҆сѝ . ны́нѣ же ра́дꙋѧсѧ со а҆́гг҃льскими ли́ки , пред̾стᲂѧ̀ ст҃ѣ́й трⷪ҇цѣ , мᲂлѝ млⷭ҇тивагѡ бг҃а , спасти́сѧ дш҃а́мъ на́шимъ . =кᲂнда́къ . гла́съ , в҃ .= ~Гдⷭ҇нимъ жела́нїемъ распали́всѧ , бжⷭ҇твеннагѡ свѣ́та незахᲂди́мᲂе свѣти́ло ꙗ҆ви́сѧ , вᲂз̾сїѧ̀ ꙗ҆́кѡ ѕвѣзда̀ на тве́рди цр҃ко́вней , сл҃нце хрⷭ҇та̀ вᲂз̾вѣща́ющи , сᲂзыва́ѧ всѣ́хъ тᲂржествᲂва́ти вѣ́рᲂю . тѣ́мже зᲂвѣ́мъ тѝ , ст҃лю а҆мвро́сїе , со а҆́гг҃лы пред̾стᲂѧ̀ , мᲂлѝ непреста́ннѡ хрⷭ҇та̀ бг҃а ѡ҆ всѣ́хъ на́съ .

\[л҃а\] С=т҃ы́хъ а҆пⷭ҇лъ , стахі́ѧ и҆ а҆м̾плі́ѧ , и҆ про́чих̾ .= С=т҃а́гѡ мч҃нка є҆пима́ха . трᲂпа́рь . гла́съ , г҃ .= ~А҆пⷭ҇ли ст҃і́и , мᲂли́те млⷭ҇тиваго бг҃а , да грѣхо́въ ѡ҆ставле́нїе пᲂда́стъ дш҃а́мъ на́шимъ . =трᲂпа́рь , мч҃нкꙋ . гла́съ , д҃ .= ~Мч҃нкъ тво́й гдⷭ҇и є҆пима́хъ , во страда́нїи свᲂе́мъ , вѣне́цъ прїѧ́тъ нетлѣ́нныи ѿ тебѐ бг҃а на́шегѡ . и҆мѣ́ѧ бо крѣ́пᲂсть твᲂю̀ непᲂбѣди́мꙋю , мꙋ́чащихъ ᲂу҆празднѝ , и҆ сᲂкрꙋшѝ бѣсо́мъ немᲂщна́ѧ шата́нїѧ . тᲂгѡ̀ мл҃твами хрⷭ҇тѐ бж҃е , спасѝ дш҃а на́ша . =кᲂнда́къ , мꙋ́ченикꙋ . гла́съ , д҃ .= ~Мнᲂгᲂѡ҆бра́зныѧ ра́ны претерпѣ́лъ є҆сѝ , и҆ вѣне́цъ прїе́мъ ѿ хрⷭ҇та̀ бг҃а . є҆мꙋ́же ѡ҆ на́съ мᲂли́сѧ бл҃же́нне є҆пима́ше , вѣ́рᲂю сᲂверша́ющихъ па́мѧть твᲂю̀ , да спасе́тъ дш҃а на́ша . =кᲂнда́къ , а҆пⷭ҇лѡмъ . гла́съ , и҃ .= ~Ꙗ҆́кѡ сщ҃е́ннаѧ жили́ща прест҃а́гѡ дх҃а , и҆ сл҃нца сла́внагѡ лꙋча̀ , по́ дᲂлгꙋ вᲂсхва́лимъ мꙋ́дрыѧ а҆пⷭ҇лы . а҆п̾пе́лїа и҆ ᲂу҆рва́на , а҆ристᲂвꙋ́ла , и҆ а҆м̾плі́а , стахі́а же и҆ нарки́са , и҆ про́чихъ , и҆́хже бл҃гᲂда́ть сᲂбра̀ бг҃а на́шегѡ .

