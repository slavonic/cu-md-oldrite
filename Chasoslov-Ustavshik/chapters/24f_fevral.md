=мѣ́сецъ ѳевра́ль .=
{{text_align=center}}

\[а҃\] 🕃 С=т҃а́гѡ мч҃нка три́фѡна .= П=ред̾пра́зднество срѣ́тенїѧ гдⷭ҇а на́шегѡ і҆с҃а хрⷭ҇та̀ . трᲂпа́рь , мч҃нкꙋ . гла́съ , д҃ .= ~Мч҃нкъ тво́й гдⷭ҇и три́фᲂнъ , во страда́нїи свᲂе́мъ вѣне́цъ прїѧ́тъ нетлѣ́нныи , ѿ тебѣ̀ бг҃а на́шегѡ . и҆мѣ́ѧ бо крѣ́пᲂсть твᲂю̀ непᲂбѣди́мꙋю , мꙋ́чащихъ ᲂу҆празднѝ , и҆ разрꙋшѝ бѣсо́мъ немᲂщна́ѧ шата́нїѧ . тᲂгѡ̀ мл҃твами хрⷭ҇тѐ бж҃е спасѝ дш҃а на́ша . =сла́ва , и҆ ны́нѣ . трᲂпа́рь , пред̾пра́зднествꙋ . гла́съ , а҃ .= ~Нбⷭ҇ныи ли́къ нбⷭ҇ныхъ а҆́гг҃лъ , прини́къ на́ землю , прише́дша ви́дитъ ꙗ҆́кѡ младе́нца нᲂси́ма в̾ цр҃кви , первенца̀ всеѧ̀ тва́ри , мт҃рїю не и҆скꙋсᲂмꙋ́жнᲂю . пред̾пра́зднественꙋю ны́нѣ с̾ на́ми пᲂю́тъ пѣ́снь ра́дꙋющесѧ . =кᲂнда́къ , мч҃нкꙋ . гла́съ , и҃ .= ~Трⷪ҇ческᲂю тве́рдᲂстїю , мнᲂгᲂбо́жїе разᲂри́лъ є҆сѝ ѿ кᲂне́цъ пресла́вне , че́стенъ ѡ҆ хрⷭ҇тѣ̀ бы́въ . и҆ пᲂбѣди́въ мꙋчи́телѧ , ѡ҆́ бз҃ѣ сп҃се , вѣне́цъ прїѧ́лъ є҆сѝ мꙋче́нїѧ свᲂегѡ̀ . и҆ дарᲂва́ньми и҆сцѣле́нїѧ ѡ҆бᲂгати́лсѧ є҆сѝ , ꙗ҆́кѡ непᲂбѣди́мъ . =кᲂнда́к̾ , пред̾пра́зднествꙋ . гла́съ , ѕ҃ .= ~И҆́же со ѻ҆ц҃е́мъ сло́во сы́и неви́димᲂ , ны́нѣ ᲂу҆́бѡ ви́димъ є҆́сть пло́тїю , неи҆зрече́ннѡ ѿ дв҃ы рᲂди́сѧ , и҆ на́ рꙋкꙋ ста́рчꙋ дае́тсѧ ст҃лю . пᲂклᲂни́мсѧ тᲂмꙋ̀ и҆́стиннᲂмꙋ бг҃ꙋ и҆ сп҃сꙋ на́шемꙋ .

=\[в҃\]= =🕀= С=рѣ́тенїе гдⷭ҇а бг҃а и҆ сп҃са на́шегѡ і҆с҃а хрⷭ҇та̀ . трᲂпа́рь . гла́съ , а҃ .= ~Ра́дꙋйсѧ ѡ҆бра́дᲂваннаѧ бцⷣе дв҃о , и҆з̾ тебе́ бо вᲂз̾сїѧ̀ сл҃нце пра́веднᲂе хрⷭ҇то́съ бг҃ъ на́шъ , прᲂсвѣща́ѧ и҆́же во тмѣ̀ сꙋ́щихъ . весели́сѧ и҆ ты̀ ста́рче пра́ведныи , прїе́мыи на́ рꙋкꙋ свᲂбᲂди́телѧ дш҃а́мъ на́шимъ , да́рꙋющагѡ на́мъ вᲂскрⷭ҇нїе . =кᲂнда́къ . гла́съ , а҃ .= ~И҆́же ᲂу҆тро́бꙋ дв҃чꙋ ѡ҆ст҃и́въ ржⷭ҇тво́мъ сѝ , и҆ рꙋ́цѣ сѷмеѡ́ни бл҃гᲂслᲂви́въ , ꙗ҆́кᲂже пᲂдᲂба́ше пред̾вари́въ . и҆ ны́нѣ спа́слъ є҆сѝ на́съ хрⷭ҇тѐ бж҃е . но ᲂу҆мирѝ во бранѣ́хъ житїѐ на́ше , и҆ ᲂу҆крѣпѝ люде́й и҆́хже вᲂз̾люби́лъ є҆сѝ , є҆ди́не чл҃кᲂлю́бче .

\[г҃\] 🕃 С=т҃а́гѡ и҆ пра́веднагѡ сѷмеѡ́на бг҃ᲂпрїи́мца , и҆ а҆́нны прᲂро́чицы . трᲂпа́рь . гла́съ , д҃ .= ~Сѷмеѡ́нъ ста́рецъ дне́сь весели́тсѧ , вᲂспрїѧ́тїемъ на́ рꙋкꙋ свᲂе́ю млⷣнца превѣ́чнагѡ бг҃а , ѿ ᲂу҆́зъ пло́ти разрѣши́тисѧ прᲂсѧ̀ , ви́дѣстѣ бо ѻ҆́чи мᲂѝ спасе́нїе твᲂѐ ми́рᲂви . =кᲂнда́къ . гла́съ , д҃ .= ~Ста́рецъ дне́сь вᲂспрїе́мъ хрⷭ҇та̀ на́ рꙋкꙋ зижди́телѧ и҆ гдⷭ҇а , и҆ ѿрѣши́тисѧ ѿ ᲂу҆́зъ мᲂлѧ́шесѧ сегѡ̀ житїѧ̀ тлѣ́ннагѡ . и҆ ѿпꙋще́нъ бы́сть , ѿи҆́де в̾ пᲂко́й .

\[д҃\] П=рпⷣбнагѡ ѻ҆ц҃а на́шегѡ и҆си́дᲂра пилꙋсі́й скагѡ . трᲂпа́рь . гла́съ , и҃ .= ~Ѡ҆ тебѣ̀ ѻ҆́ч҃е и҆си́дᲂре , и҆з̾вѣ́стенъ бы́сть спасе́нїѧ ѻ҆́бразъ . вᲂспрїи́мъ бо крⷭ҇тъ , пᲂслѣ́дᲂвалъ є҆сѝ хрⷭ҇тꙋ̀ , твᲂрѧ́ше же и҆ ᲂу҆ча́ше є҆́же презрѣ́ти пло́ть , прехо́дитъ бᲂ , прилѣжа́ти же ѡ҆ дш҃и ве́щи без̾сме́ртнѣй . тѣ́мже и҆ со а҆́гг҃лы ра́дꙋетсѧ прпⷣбне дх҃ъ тво́й . =кᲂнда́къ . гла́съ , в҃ .= ~Ꙗ҆́кѡ ве́лїе сл҃нце цр҃кви , и҆ чꙋде́съ лꙋча́ми прᲂсвѣща́еши всегда̀ , вселе́ннѣй и҆спᲂлне́нїе . нбⷭ҇ныи таи́нниче , и҆си́дᲂре прпⷣбне .

=🕂= С=т҃а́гѡ бл҃гᲂвѣ́рнагѡ вели́кагѡ кн҃зѧ геѡ́ргїѧ . трᲂпа́рь . гла́съ , и҃ . На= высᲂтѣ̀ вели́кагѡ кнѧже́нїѧ сѣдѧ̀ , ꙗ҆ви́сѧ бл҃ᲂче́стїемъ и҆ вѣ́рᲂю сїѧ́ѧ ѻ҆те́чествꙋ свᲂемꙋ̀ ꙗ҆́кѡ сл҃нце . по ст҃ѣ́й трⷪ҇цѣ ре́внᲂстїю раз̾же́гсѧ , и҆ за вѣ́рꙋ крѣ́пкѡ пᲂстрада́въ , кро́вь свᲂю̀ прᲂлїѧ̀ . тѣ́мъ и҆ ѿсѣче́наѧ тѝ за хрⷭ҇та̀ глава̀ свѣдѣ́тельствꙋетъ ꙗ҆́вѣ ѡ҆ тебѣ̀ , прилѣ́пшаѧ по сме́рти к̾ тѣлесѝ твᲂемꙋ̀ . с̾ не́юже и҆ до дне́сь нетлѣ́нны пребыва́ютъ мо́щи твᲂѧ̀ , ѿ ни́хже и҆стᲂча́еши и҆сцѣле́нїѧ , дш҃а́мъ и҆ тѣлесе́мъ на́шимъ . но ꙗ҆́кѡ дерзнᲂве́нїе и҆мѣ́ѧ ко хрⷭ҇тꙋ̀ , стрⷭ҇тᲂте́рпче геѡ́ргїе , непреста́ннѡ мᲂлѝ , держа́вꙋ твᲂю̀ , и҆ сро́дникъ твᲂи́хъ без̾ вре́днꙋ сᲂхрани́ти , мᲂли́твами твᲂи́ми . =кᲂнда́къ . гла́съ , и҃ .= ~Хрⷭ҇то́вѣ сме́рти пᲂдо́бѧсѧ , и҆ тᲂгѡ̀ и҆спи́ти ча́шꙋ вᲂз̾желѣ́въ ꙗ҆́кѡ живᲂта̀ . за него́же мꙋ́жески пᲂдвиза́всѧ , презрѣ́въ земно́е црⷭ҇твᲂ . ѿ без̾бо́жныхъ ва́рваръ пᲂстрада́въ до сме́рти , геѡ́ргїе бг҃ᲂмꙋ́дре . тѣ́мъ мᲂлѝ спасти́сѧ на́мъ , мᲂли́твами твᲂи́ми .

=🕂= П=рпⷣбнагѡ ѻ҆ц҃а на́шегѡ кири́ла нᲂвᲂєзе́р скагѡ чꙋдᲂтво́рца . трᲂпа́рь . гла́съ , и҃ .= ~Бж҃їимъ дх҃ᲂмъ пᲂдвиза́емь , сле́зъ твᲂи́хъ тꙋ́чами , и҆с̾со́хшее напᲂи́лъ є҆сѝ и҆ беспло́тнᲂе в̾ пꙋсты́ни житїѐ пᲂказа́лъ є҆сѝ . и҆ є҆́же и҆з̾ глꙋбины̀ срⷣца бо́дреными мл҃твами и҆ пᲂсто́мъ , бл҃гᲂдѣѧ́нїѧ трꙋды̀ ᲂу҆плᲂдᲂнᲂси́лъ є҆сѝ . и҆ вселе́ннꙋю всю̀ прᲂсвѣти́лъ є҆сѝ , сїѧ́нїемъ чꙋде́съ твᲂи́хъ , ѻ҆́ч҃е на́шъ кири́ле . мᲂлѝ хрⷭ҇та̀ бг҃а спасти́сѧ дш҃а́мъ на́шимъ . =кᲂнда́къ . гла́съ , и҃ .= ~Взбра́ннᲂмꙋ и҆ крѣ́пкᲂмꙋ а҆дама́нтꙋ , прᲂгᲂни́телю бѣсо́мъ , но́вᲂмꙋ чꙋдᲂтво́рцꙋ , пᲂбѣди́тельнаѧ , стрⷭ҇те́й ѕлы́хъ свᲂбᲂди́вшесѧ , бл҃гᲂда́рственаѧ вᲂсписꙋ́емъ тѝ ѻ҆́ч҃е на́шъ кири́ле . но ꙗ҆́кѡ и҆мѣ́ѧ дерзнᲂве́нїе ᲂу҆прⷭ҇то́ла хрⷭ҇то́ва , вѣ́рᲂю чтꙋ́щихъ тѧ̀ гра́дъ же и҆ лю́ди , мᲂли́твᲂю свᲂе́ю сᲂхранѧ́й . ты́ бо є҆сѝ ста́дꙋ твᲂемꙋ̀ пᲂхвала̀ и҆ ᲂу҆тверже́нїе .

\[є҃\] С=т҃ы́ѧ мч҃нцы а҆га́ѳїи . трᲂпа́рь . гла́съ , д҃ .= ~А҆́гница твᲂѧ̀ і҆с҃е а҆га́ѳїѧ , зᲂве́тъ ве́лїемъ гла́сᲂмъ , тебѐ женишѐ мо́й лю́бѧщи , и҆ и҆́щꙋщи страждꙋ̀ и҆ с̾распина́юсѧ , и҆ с̾пᲂгреба́юсѧ кр҃ще́нїемъ твᲂи́мъ , и҆ мꙋ́кꙋ прїимꙋ̀ тебѐ ра́ди , да црⷭ҇твꙋю с̾ тᲂбо́ю , и҆ ᲂу҆мира́ю наде́ждꙋ и҆мѣ́ѧ на тѧ̀ , ꙗ҆́кѡ да живꙋ̀ ᲂу҆ тебѐ . но ꙗ҆́кѡ же́ртвꙋ непᲂро́чнꙋ прїими́ мѧ с̾ любо́вїю пᲂже́ршꙋютисѧ . тᲂѧ̀ мл҃твами хрⷭ҇тѐ бж҃е , спасѝ дш҃а на́ша . =кᲂнда́къ . гла́съ , в҃ .= ~Дв҃ьство непᲂро́чнᲂ , и҆ мꙋче́нїе принесла̀ є҆сѝ , ꙗ҆́кᲂже вѣ́но всекра́снᲂ , без̾сме́ртнᲂмꙋ женихꙋ̀ . и҆́мже причте́сѧ а҆́гг҃лъ ликᲂстᲂѧ́нїю , пᲂбѣди́вши дѣ́мᲂнъ ѕлᲂдѣ́йства . сегѡ̀ ра́ди тѧ̀ чте́мъ вѣ́рᲂю , мч҃нце а҆га́ѳїе всехва́льнаѧ .

\[ѕ҃\] П=рпⷣбнагѡ ѻ҆ц҃а на́шегѡ викꙋ́ла , є҆пкⷭ҇па зми́рнскагѡ . трᲂпа́рь . гла́съ , д҃ .= ~Пра́вило вѣ́рѣ и҆ ѻ҆́бразъ кро́тᲂсти , вᲂз̾держа́нїю ᲂу҆чи́телѧ , ꙗ҆ви́ тѧ гдⷭ҇ь ста́дꙋ свᲂемꙋ̀ , ꙗ҆́же веще́мъ и҆́стина . сегѡ̀ ра́ди стѧжа́въ смире́нїемъ высо́каѧ , нището́ю бᲂга́таѧ , ѻ҆́ч҃е на́шъ ст҃лю викꙋ́ле , мᲂлѝ хрⷭ҇та̀ бг҃а , спасти́сѧ дш҃а́мъ на́шимъ . =кᲂнда́къ . гла́съ , д҃ .= ~Сщ҃е́нїѧ свѣ́тᲂмъ сїѧ́ѧ , прᲂсвѣти́лъ є҆сѝ лю́ди ст҃лю , и҆́дᲂльскꙋю тмꙋ̀ пᲂтреби́лъ є҆сѝ , заре́ю же и҆сцѣле́нїѧ страсте́й мглꙋ̀ разᲂрѝ . преминꙋ́лъ є҆сѝ к̾ незахᲂди́мᲂмꙋ сїѧ́нїю . ѡ҆ на́съ мᲂли́сѧ прелѣ́жнѡ чтꙋ́щихъ тѧ , викꙋ́ле бл҃же́нне .

\[з҃\] П=рпⷣбнагѡ ѻ҆ц҃а на́шегѡ парѳе́нїѧ , є҆пкⷭ҇па ламѱакі́йска .= П=рпⷣбнагѡ ѻ҆ц҃а на́шегѡ лꙋкѝ , и҆́же в̾ ти́рѣ . трᲂпа́рь . гла́съ , д҃ .= ~Бж҃е ѻ҆ц҃ъ на́шихъ , твᲂрѧ́и прⷭ҇нѡ с̾ на́ми по твᲂемꙋ̀ смᲂтре́нїю , не ѿста́ви ми́лᲂсти твᲂеѧ̀ ѿ на́съ , но тѣ́хъ мᲂли́твами , в̾ ми́рѣ ᲂу҆стро́й живо́тъ на́шъ . =кᲂнда́къ , парѳе́нїю . гла́съ , а҃ .= ~И҆́з̾млада во́зраста бг҃а в̾ себѣ̀ нᲂсѧ̀ , бѣсо́вскїѧ пᲂлкѝ ѻ҆гне́мъ мᲂли́твъ твᲂи́хъ пᲂпали́лъ є҆сѝ пребл҃же́нне . напра́вилъ є҆сѝ мꙋ́дре ламѱакі́йскᲂе ста́дᲂ , и҆ тре́бища и҆́дᲂльскаѧ низ̾лᲂжи́въ , чꙋдᲂно́сне сщ҃еннᲂдѣ́йствене , ст҃лю парѳе́нїе .

\[и҃\] 🕃 С=т҃а́гѡ великᲂмꙋ́ченика ѳео́дѡра стратила́та .= С=т҃а́гѡ пррⷪ҇ка заха́рїи серпᲂви́дца . трᲂпа́рь . гла́съ , д҃ .= ~Во́инствᲂмъ и҆́стиннымъ стрⷭ҇тᲂте́рпче нбⷭ҇нагѡ цр҃ѧ вᲂево́да , преᲂу҆дᲂбре́нъ бы́сть ѳео́дѡре . ѻ҆рꙋ́жїемъ бо вѣ́ры ѡ҆пᲂлчи́всѧ мꙋ́дрѣ , пᲂбѣди́лъ є҆сѝ бѣсо́вскїѧ пᲂлкѝ , и҆ пᲂбѣдᲂно́сенъ ꙗ҆ви́сѧ страда́лецъ , тѣ́мже тѧ̀ вѣ́рᲂю прⷭ҇нѡ ᲂу҆бл҃жа́емъ . =кᲂнда́къ . гла́съ , в҃ .= ~Мꙋ́жествᲂмъ дш҃и в̾ вѣ́рꙋ ѡ҆бо́лксѧ , и҆ глаго́лъ бж҃їи ꙗ҆́кᲂже кᲂпїѐ в̾ рꙋ́кꙋ прїе́мъ , врага̀ ᲂу҆ѧзви́лъ є҆сѝ , въ мч҃нцѣхъ вели́кїи ѳео́дѡре . с̾ ни́ми хрⷭ҇тꙋ̀ бг҃ꙋ мᲂлѧ́сѧ непреста́й ѡ҆ всѣ́хъ на́съ .

\[ѳ҃\] С=т҃а́гѡ мч҃нка ники́фᲂра . трᲂпа́рь . гла́съ , д҃ .= ~Мч҃нкъ тво́й гдⷭ҇и ники́фᲂръ , во страда́нїи свᲂе́мъ вѣне́цъ прїѧ́тъ нетлѣ́нныи , ѿ тебѐ бг҃а на́шегѡ . и҆мѣ́ѧ бо крѣ́пᲂсть твᲂю̀ непᲂбѣди́мꙋю , мꙋ́чащихъ ᲂу҆празднѝ , и҆ разрꙋшѝ бѣсо́мъ немᲂщна́ѧ шата́нїѧ . тᲂгѡ̀ мл҃твами хрⷭ҇тѐ бж҃е , спасѝ дш҃а на́ша . =кᲂнда́къ . гла́съ , г҃ .= ~Вᲂзвы́сивсѧ сла́вне гдⷭ҇нею любо́вїю , и҆ тᲂгѡ̀ чⷭ҇тны́и крⷭ҇тъ на ра́мо взе́мъ , пᲂсрами́лъ є҆сѝ ко́зни дїѧ́вᲂлѧ , пᲂстрада́лъ є҆сѝ да́же до сме́рти , и҆ и҆́стинныи ꙗ҆ви́сѧ пᲂбѣдᲂно́сецъ ники́фᲂре . и҆ ѻ҆рꙋ́жникъ хра́бръ , и҆ таи́нникъ бж҃їѧ бл҃гᲂда́ти .

\[і҃\] С=т҃а́гѡ мч҃нка харла́мпїѧ . трᲂпа́рь . гла́съ , д҃ .= ~Мч҃нкъ тво́й гдⷭ҇и харла́мпїи , во страда́нїи свᲂе́мъ вѣне́цъ прїѧ́тъ нетлѣ́нныи , ѿ тебѐ бг҃а на́шегѡ . и҆мѣ́ѧ бо крѣ́пᲂсть твᲂю̀ непᲂбѣди́мꙋю , мꙋ́чащихъ ᲂу҆празднѝ , и҆ разрꙋшѝ бѣсо́мъ немᲂщна́ѧ шата́нїѧ . тᲂгѡ̀ мл҃твами хрⷭ҇тѐ бж҃е , спасѝ дш҃а на́ша . =кᲂнда́къ . гла́съ , и҃ .= ~Пᲂдо́бствᲂвавъ бл҃гᲂда́тїю сщ҃е́нства сла́вне , цр҃квь свѣ́тлѡ ᲂу҆краси́лъ є҆сѝ . бжⷭ҇твенными тѝ страда́нїи , ꙗ҆́же по хрⷭ҇тѣ̀ прїѧ́тъ до́блественѣ . и҆ претерпѣ́лъ є҆сѝ ра́дꙋѧсѧ харла́мпїе честны́и , свѣти́льниче всеми́рныи , ѡ҆сїѧва́еши земны́ѧ кᲂнцы̀ , ꙗ҆́кѡ непᲂбѣди́мъ .

\[а҃і\] С=т҃а́гѡ сщ҃еннᲂмꙋ́ченика вла́сїѧ . трᲂпа́рь . гла́съ , д҃ .= ~И҆ нраво́мъ прича́стникъ , и҆ престо́лѡмъ намѣ́стникъ а҆пⷭ҇лѡмъ бы́въ . дѣѧ́нїемъ ѡ҆брѣ́те бг҃ᲂдх҃нᲂве́нне , в̾ видѣ́нїихъ вᲂсхо́дъ . сегѡ̀ ра́ди сло́во и҆́стины и҆справлѧ́ѧ , за вѣ́рꙋ пᲂстрада́лъ є҆сѝ до́крᲂве . сщ҃еннᲂмч҃нче вла́сїе , мᲂлѝ хрⷭ҇та̀ бг҃а да спасе́тъ дш҃а на́ша . =кᲂнда́къ . гла́съ , и҃ .= ~Сщ҃е́нїѧ пᲂма́занїемъ , и҆ мꙋче́нїѧ кро́вїю ᲂу҆краси́сѧ сла́вне вла́сїе , и҆ сїѧ́еши всю́дꙋ в̾ вы́шнихъ ликꙋ́ѧ . и҆ на́съ назира́ѧ , и҆́же в̾ хра́мъ тво́й прише́дшїѧ , и҆ в̾ не́мъ тѝ непреста́ннѡ зᲂвꙋ́щїѧ , всѣ́хъ на́съ сᲂблюдѝ .

=🕂= П=реставле́нїе ст҃а́гѡ бл҃гᲂвѣ́рнагѡ кн҃зѧ все́вᲂлᲂда , нарече́ннагѡ во ст҃о́мъ кр҃ще́нїи гаврі́ила , пскᲂвска́гѡ чꙋдᲂтво́рца . трᲂпа́рь . гла́съ , д҃ .= ~И҆́з̾млада ꙗ҆ви́лсѧ є҆сѝ бг҃ᲂмꙋ́дре кн҃же гаврїи́ле бжⷭ҇твеныи сᲂсꙋ́дъ , и҆з̾бра́нъ бг҃ᲂви , бл҃гᲂче́стїемъ вᲂспита́нъ . вѣ́рꙋ непᲂро́чнꙋ сᲂблю́дъ . мно́ги ст҃ы́ѧ цр҃кви ᲂу҆стро́ивъ . и҆з̾гна́нїе претерпѣ́лъ є҆сѝ ѿ свᲂи́хъ , ꙗ҆́кᲂже и҆ цѣлᲂмꙋ́дрїи пра́рᲂдители твᲂѝ ѿ бра́та ᲂу҆бїе́нїе . с̾ ни́миже пред̾стᲂѧ̀ ст҃ѣ́й трⷪ҇цѣ мᲂли́сѧ , держа́вы рꙋ́с̾скїѧ нача́льникѡмъ сᲂхране́нᲂмъ бы́ти , и҆ всѣ́мъ на́мъ спасти́сѧ . =кᲂнда́къ . гла́съ , и҃ .= ~Мнᲂгᲂмꙋ́дренѡ пресели́всѧ во́градъ пско́въ , бл҃же́нне кн҃же гаврїи́ле . пло́дъ бл҃гі́и бг҃ᲂви в̾ жи́зни се́й бы́лъ є҆сѝ , прⷭ҇нѡ цвѣтꙋ́щъ дᲂбрᲂдѣ́тельми , и҆ ꙗ҆́кᲂже дв҃дъ незло́бїемъ . тᲂгѡ̀ ра́ди пᲂлꙋчи́лъ є҆сѝ жи́знь вѣ́чнꙋю на́ нб҃сѣхъ . всегда̀ зрѧ̀ ст҃ꙋ́ю трⷪ҇цꙋ , мᲂлѝ и҆зба́витисѧ на́мъ ѿ всѧ́кихъ бѣ́дъ , да зᲂве́мъ тѝ , ра́дꙋисѧ ᲂу҆тверже́нїе гра́дꙋ на́шемꙋ .

=🕂= П=рпⷣбнагѡ ѻ҆ц҃а на́шегѡ дими́трїѧ , во́лᲂгᲂдскагѡ чꙋдᲂтво́рца . трᲂпа́рь . гла́съ , а҃ .= ~Свы́ше ѿ́ бг҃а прпⷣбне бл҃гᲂда́ть прїѧ́лъ є҆сѝ дх҃о́внꙋю , ѿ́ гдⷭ҇а бо пᲂзна́нъ бы́сть бл҃же́нне . тᲂгѡ̀ ра́ди и҆ ты̀ дх҃ᲂмъ пᲂзна́лъ є҆сѝ лꙋ́чшее є҆гѡ̀ , бꙋ́дꙋщагѡ вѣ́ка пребыва́нїе . и҆ по́стнически и҆спыта́всѧ в̾ свᲂи́хъ ѻ҆би́телехъ . и҆ ны́нѣ со а҆́гг҃лы ликᲂствꙋ́ѧ , сп҃сꙋ всѣ́хъ заны̀ мᲂли́сѧ ст҃е дими́трїе . да всѝ вᲂпїе́мъ , сла́ва да́вшемꙋ тѝ крѣ́пᲂсть . сла́ва вѣнча́вшемꙋ тѧ̀ . сла́ва даю́щемꙋ тᲂбо́ю всѣ́мъ и҆сцѣле́нїѧ . =кᲂнда́къ . гла́съ , и҃ .= ~Ѿ ю҆́нᲂсти прпⷣбне крⷭ҇тъ сво́й взе́мъ , хрⷭ҇то́ви пᲂслѣ́дᲂвалъ є҆сѝ . в̾ мл҃твахъ и҆ пᲂще́нїихъ , во бдѣ́нїихъ же и҆ ѕлᲂстрада́нїихъ , пло́ть свᲂю̀ и҆знꙋрѧ́ѧ . тѣ́мже и҆ всеви́дѧщее ѻ҆́кᲂ , твᲂѝ трꙋды̀ ви́дѣвъ , чꙋдесы́ тѧ прᲂславлѧ́етъ . и҆ всѣ́хъ зва́ти тебѣ̀ наꙋча́етъ , ра́дꙋисѧ прпⷣбне ѻ҆́ч҃е дими́трїе , по́стникѡмъ ᲂу҆дᲂбре́нїе .

\[в҃і\] И҆́=же во ст҃ы́хъ ѻ҆ц҃а на́шегѡ мелеті́ѧ , а҆рхїє҆пкⷭ҇па а҆нтїᲂхі́йскагѡ . трᲂпа́рь . гла́съ , д҃ .= ~Пра́вило вѣ́рѣ и҆ ѻ҆́бразъ кро́тᲂсти , вᲂз̾держа́нїю ᲂу҆чи́телѧ , ꙗ҆ви́ тѧ гдⷭ҇ь ста́дꙋ свᲂемꙋ̀ , ꙗ҆́же веще́мъ и҆́стина . сегѡ̀ ра́ди стѧжа́въ смире́нїемъ высо́каѧ , нището́ю бᲂга́таѧ , ѻ҆́ч҃е на́шъ ст҃лю мелеті́е , мᲂлѝ хрⷭ҇та̀ бг҃а , спасти́сѧ дш҃а́мъ на́шимъ . =кᲂнда́къ . гла́съ , а҃ .= ~ᲂу҆пᲂдо́бльсѧ дѣ́телїю , хрⷭ҇то́вымъ а҆пⷭ҇лѡмъ , ѻ҆́нѣхъ вла́сть прїе́мъ , и҆ престо́лъ наслѣ́дᲂвавъ ꙗ҆́вьственѡ , мелеті́е пресла́вне . правᲂсла́вныѧ вѣ́ры сто́лпъ , и҆ ст҃лемъ ро́гъ пᲂма́занїѧ , бл҃гᲂче́стїѧ пᲂбо́рниче . тѣ́мже вѣ́рнїи сᲂше́дшесѧ , тѧ̀ ст҃лю ѻ҆́ч҃е пѣ́сньми бг҃ᲂмꙋ́дрѣ пᲂчита́емъ . =дрꙋгі́и , кᲂнда́къ . гла́съ , и҃ .= ~Ꙗ҆́кѡ ст҃лѧ бжⷭ҇твена , и҆ че́стна намѣ́стника , а҆пⷭ҇лѡмъ сᲂпресто́льна , цр҃кви чтꙋ́щи сла́витъ тѧ̀ . и҆ свѣтᲂно́снꙋю па́мѧть твᲂю̀ сᲂзыва́етъ всѧ̀ пра́зднᲂвати , мелеті́е мꙋ́дре , а҆нтїᲂхі́ѡмъ свѣ́тлаѧ дᲂбро́та , мᲂлѝ заны̀ влⷣкꙋ чл҃кᲂлю́бца .

=🕂= И҆́=же во ст҃ы́хъ ѻ҆ц҃а на́шегѡ а҆леѯі́ѧ , митрᲂпᲂли́та мᲂско́вскагѡ и҆ всеѧ̀ рꙋсі́и чꙋдᲂтво́рца . трᲂпа́рь . гла́съ , и҃ .= ~Ꙗ҆́кѡ а҆пⷭ҇лѡмъ сᲂпрⷭ҇то́льна , и҆ врача̀ предᲂбра̀ , и҆ слꙋжи́телѧ бл҃гᲂпрїѧ́тна , к̾ ра́цѣ твᲂе́й честнѣ́й притека́ющїи , ст҃лю а҆леѯі́е бг҃ᲂмꙋ́дре чꙋдᲂно́сче , сᲂше́дшесѧ любо́вїю в̾ па́мѧть твᲂю̀ свѣ́тлѡ пра́зднꙋемъ , в̾ пѣ́снехъ и҆ пѣ́нїихъ ра́дꙋющесѧ . и҆ хрⷭ҇та̀ сла́вѧще , такᲂвꙋ́ю бл҃гᲂда́ть тебѣ̀ дарᲂва́вшагѡ и҆сцѣле́нїемъ . и҆ гра́дꙋ твᲂемꙋ̀ мᲂсквѣ̀ , вели́кᲂе ᲂу҆тверже́нїе . =кᲂнда́къ . гла́съ , и҃ .= ~Бжⷭ҇твенагѡ и҆ пречестна́гѡ ст҃лѧ хрⷭ҇то́ва , преди́внагѡ чꙋдᲂтво́рца а҆леѯі́ѧ вѣ́рнѡ всѝ пᲂю́ще лю́дїе , любо́вїю да ᲂу҆бл҃жи́мъ , ꙗ҆́кѡ па́стырѧ вели́ка , слꙋжи́телѧ и҆ ᲂу҆чи́телѧ премꙋ́дра землѝ рꙋ́с̾стѣй . дне́сь в̾ па́мѧть є҆гѡ̀ притеце́мъ , ра́дᲂстнѡ плетꙋ́ще пѣ́снь . бг҃ᲂно́се , но ꙗ҆́кѡ и҆мы́и дерзнᲂве́нїе к̾ бг҃ꙋ , мнᲂгᲂѡ҆бра́зныхъ на́съ и҆зба́ви ѡ҆бстᲂѧ́нїи , да зᲂве́мъ тѝ , ра́дꙋисѧ ᲂу҆тверже́нїе гра́дꙋ на́шемꙋ .

\[г҃і\] П=рпⷣбнагѡ ѻ҆ц҃а на́шегѡ мартинїа́на . трᲂпа́рь . гла́съ , и҃ .= ~Пла́мень страстны́хъ и҆скꙋше́нїи , сле́зными тече́нїи ᲂу҆гаси́лъ є҆сѝ бл҃же́нне . и҆ мᲂрскі́ѧ вᲂлны̀ , и҆ ѕвѣре́мъ стремле́нїѧ ѡ҆бꙋзда́въ . взыва́ше , препрᲂсла́вленъ є҆сѝ всеси́льне , ѿ ѻ҆гнѧ̀ и҆ бꙋ́ри спаси́ мѧ . =кᲂнда́къ . гла́съ , в҃ .= ~Ꙗ҆́кѡ по́стника бл҃гᲂче́стїѧ и҆скꙋ́сна , и҆ страда́льца и҆звᲂле́нїемъ чⷭ҇тна , и҆ пꙋсты́ни жи́телѧ же и҆ сᲂѡ҆бра́зна , в̾ пѣ́снехъ дᲂсто́йнѡ вᲂсхва́лимъ , мартинїа́на приснᲂхва́льнагѡ , то́й бо ѕмі́ѧ пᲂпра́лъ є҆́сть .

\[д҃і\] П=рпⷣбнагѡ и҆ бг҃ᲂно́снагѡ ѻ҆ц҃а на́шегѡ а҆вѯе́нтїѧ . трᲂпа́рь . гла́съ , а҃ .= ~Пꙋсты́нныи жи́тель во́ плᲂти а҆́гг҃лъ , чꙋдᲂтво́рецъ пᲂказа́сѧ ѻ҆́ч҃е на́шъ а҆вѯе́нтїе . пᲂще́нїемъ и҆ бдѣ́нїемъ и҆ мл҃твами , нбⷭ҇ныѧ бл҃гᲂда́ти прїе́мъ , и҆сцѣлѧ́еши недꙋ́жныхъ дш҃а , прихᲂдѧ́щихъ тѝ с̾ вѣ́рᲂю . сла́ва да́вшемꙋ тѝ крѣ́пᲂсть . сла́ва вѣнча́вшемꙋ тѧ̀ . сла́ва дѣ́йствꙋющемꙋ тᲂбо́ю всѣ́мъ и҆сцѣле́нїе . =кᲂнда́къ . гла́съ , в҃ .= ~Наслади́всѧ бг҃ᲂмꙋ́дре вᲂз̾держа́нїѧ , и҆ жела́нїе пло́ти свᲂеѧ̀ ѡ҆бꙋзда́въ , ꙗ҆ви́лсѧ є҆сѝ вѣ́рᲂю сїѧ́ѧ , и҆ ꙗ҆́кѡ са́дъ пᲂсредѝ раѧ̀ прᲂцвѣ́лъ є҆сѝ , а҆вѯе́нтїе ѻ҆́ч҃е сщ҃е́нне .

\[є҃і\] С=т҃а́гѡ а҆пⷭ҇ла ѻ҆ни́сима . трᲂпа́рь . гла́съ , г҃ .= ~А҆пⷭ҇ле ст҃ы́и ѻ҆ни́симе , мᲂлѝ млⷭ҇тивагѡ бг҃а , да грѣхо́въ ѡ҆ставле́нїе пᲂда́стъ дш҃а́мъ на́шимъ . =кᲂнда́къ . гла́съ , д҃ .= ~Ꙗ҆́кѡ лꙋча̀ ꙗ҆ви́сѧ вселе́ннѣй , и҆́скрами ѡ҆сїѧ́емъ сл҃нца бл҃же́нне всесвѣ́тлагѡ па́вла , и҆́же ми̑ра прᲂсвѣти́вшагѡ . тѣ́мъ тѧ̀ всѝ чте́мъ ѻ҆ни́симе .

\[ѕ҃і\] С=т҃ы́хъ мч҃нкъ , памфи́ла и҆ пᲂрфи́рїѧ , и҆ и҆́же с̾ни́ми . а҆ллилꙋ́їѧ . кᲂнда́къ . гла́съ , в҃ .= ~По́лкъ со́бралъ є҆сѝ памфи́ле держа́вне , страда́лецъ до́блихъ два́надесѧть , бжⷭ҇твенᲂе во́инство ꙗ҆́вльшесѧ , и҆́мже врагѝ пᲂпра́вше , взѧ́ти бы́ша пестрᲂѡ҆бра́зно ко́ гдꙋ . є҆мꙋ́же мᲂли́тесѧ ѡ҆ дш҃а́хъ на́шихъ .

\[з҃і\] 🕃 С=т҃а́гѡ великᲂмч҃нка ѳео́дѡра ти́рᲂна . трᲂпа́рь . гла́съ , в҃ .= ~Ве́лїѧ вѣ́ры и҆справле́нїѧ , во и҆сто́чницѣ пла́меннѣ , ꙗ҆́кѡ на вᲂдѣ̀ пᲂко́йнѣ , ст҃ы́и мч҃нкъ ѳео́дѡръ ра́дᲂвашесѧ . ѻ҆гне́мъ бо сᲂже́гсѧ , ꙗ҆́кѡ хлѣ́бъ сла́дᲂкъ трⷪ҇цѣ принесе́сѧ . тᲂгѡ̀ мл҃твами хрⷭ҇тѐ бж҃е пᲂми́лꙋй на́съ . =кᲂнда́къ . гла́съ , и҃ .= ~Вѣ́рꙋ хрⷭ҇то́вꙋ ꙗ҆́кѡ щи́тъ , внꙋ́трь прїе́мъ в̾ срⷣцы сѝ , сᲂпрᲂти́вныѧ си́лы пᲂбѣди́лъ є҆сѝ , страстᲂте́рпче ѳео́дѡре . и҆ вѣнце́мъ съ нб҃сѐ вѣнча́сѧ вѣ́чнымъ , ꙗ҆́кѡ непᲂбѣди́мъ .

\[и҃і\] И҆́=же во ст҃ы́хъ ѻ҆ц҃а на́шегѡ леѡ́нтїѧ , па́пы ри́мскагѡ . трᲂпа́рь . гла́съ , и҃ .= ~Правᲂсла́вїю наста́вниче , бл҃гᲂче́стїѧ ᲂу҆чи́телю и҆ чистᲂтѣ̀ . вселе́ннѣй свѣти́льниче , а҆рхїєре́ѡмъ бг҃ᲂдх҃нᲂве́ннᲂе ᲂу҆дᲂбре́нїе , леѡ́нтїе премꙋ́дре . ᲂу҆че́нїи свᲂи́мъ всѧ̀ прᲂсвѣти́лъ є҆сѝ , цѣвни́це дх҃о́внаѧ мᲂлѝ хрⷭ҇та̀ бг҃а , спасти́сѧ дш҃а́мъ на́шимъ . =кᲂнда́къ . гла́съ , г҃ . На= прⷭ҇то́лѣ сла́вне сщ҃е́нїѧ сѣ́лъ є҆сѝ , и҆ львѡ́мъ слᲂве́снымъ ᲂу҆ста̀ загради́лъ є҆сѝ , ᲂу҆че́нїи бг҃ᲂдх҃нᲂве́нными честны́ѧ трⷪ҇цы . ѡ҆зари́лъ є҆сѝ свᲂемꙋ̀ ста́дꙋ свѣ́тъ бг҃ᲂразꙋ́мїѧ . сегѡ̀ ра́ди прᲂсла́висѧ , ꙗ҆́кѡ бжⷭ҇твенъ ᲂу҆чени́къ бж҃їѧ бл҃гᲂда́ти .

\[ѳ҃і\] С=т҃а́гѡ а҆пⷭ҇ла а҆рхи́ппа . трᲂпа́рь . гла́съ , г҃ .= ~А҆пⷭ҇ле ст҃ы́и а҆рхи́ппе , мᲂлѝ млⷭ҇тиваго бг҃а , да грѣхо́въ ѡ҆ставле́нїе пᲂда́стъ дш҃а́мъ на́шимъ . =кᲂнда́къ . гла́съ , д҃ .= ~Ꙗ҆́кѡ ѕвѣздꙋ̀ вели́кꙋ , цр҃кви тѧ̀ стѧжа́вши а҆рхи́ппе , чꙋде́съ твᲂи́хъ и҆́скрами прᲂсвѣща́ема зᲂве́тъ тѝ , спасѝ и҆́же вѣ́рᲂю чтꙋ́щїѧ па́мѧть твᲂю̀ .

\[к҃\] П=рпⷣбнагѡ ѻ҆ц҃а на́шегѡ льва̀ , є҆пкⷭ҇па ката́нскагѡ . трᲂпа́рь . гла́съ , д҃ .= ~Пра́вило вѣ́рѣ и҆ ѻ҆́бразъ кро́тᲂсти , вᲂз̾держа́нїю ᲂу҆чи́телѧ , ꙗ҆ви́ тѧ гдⷭ҇ь ста́дꙋ свᲂемꙋ̀ , ꙗ҆́же веще́мъ и҆́стина . сегѡ̀ ра́ди стѧжа̀ смире́нїемъ высо́каѧ , нището́ю бᲂга́таѧ , ѻ҆́ч҃е на́шъ ст҃лю львѐ , мᲂлѝ хрⷭ҇та̀ бг҃а , спасти́сѧ дш҃а́мъ на́шимъ . =кᲂнда́къ . гла́съ , г҃ .= ~Пресла́внагѡ ст҃лѧ всѝ , ꙗ҆́кѡ прᲂпᲂвѣ́дника и҆́стины , и҆ ѕлᲂвѣ́рнымъ ѡ҆бличи́телѧ , дне́сь вѣ́рнїи прїиди́те , в̾ пѣ́снехъ , и҆ пѣ́нїихъ вᲂсхва́лимъ , вели́кагѡ па́стырѧ и҆ ᲂу҆чи́телѧ , льва̀ премꙋ́драгѡ . хрⷭ҇то́ви бо мо́литсѧ спасти́сѧ на́мъ . =дрꙋгі́и , кᲂнда́къ . гла́съ , и҃ .= ~И҆збра́нъ бы́сть бжⷭ҇твенагѡ дх҃а бл҃гᲂда́тїю , сщ҃е́нства прⷭ҇то́лꙋ , всемꙋ́дрыи сказа́тель ꙗ҆ви́сѧ бжⷭ҇твеныхъ слᲂве́съ , ѕлᲂвѣ́рныхъ ѡ҆бличи́лъ є҆сѝ смы́слы , вѣ́рныѧ же всѧ̀ прᲂсвѣтѝ , правᲂсла́внѡ зᲂвꙋ́щихъ ти , ра́дꙋисѧ львѐ ѻ҆́ч҃е бг҃ᲂмꙋ́дре .

\[к҃а\] П=рпⷣбнагѡ ѻ҆ц҃а на́шегѡ тимᲂѳе́ѧ , и҆́же в̾ симво́лѣхъ .= И҆́=же во ст҃ы́хъ ѻ҆ц҃а на́шегѡ є҆в̾ста́ѳїѧ , а҆рхїє҆пкⷭ҇па а҆нтїѡхі́йскагѡ . трᲂпа́рь . гла́съ , д҃ .= ~Бж҃е ѻ҆ц҃ъ на́шихъ , твᲂрѧ́и прⷭ҇нѡ с̾ на́ми по твᲂемꙋ̀ смᲂтре́нїю , не ѿста́ви млⷭ҇ти твᲂеѧ̀ ѿ на́съ , но тѣ́хъ мᲂли́твами , в̾ ми́рѣ ᲂу҆стро́й живо́тъ на́шъ . =кᲂнда́къ , є҆в̾ста́ѳїю . гла́съ , г҃ .= ~Е҆динᲂсꙋ́щна ѻ҆ц҃ꙋ и҆ дх҃ꙋ сло́ва ты̀ прᲂпᲂвѣ́далъ є҆сѝ , ст҃лю є҆в̾ста́ѳїе . и҆ безꙋ́мнагѡ а҆́рїѧ тве́рдѡ жи́лами , ᲂу҆че́нїи твᲂи́хъ ᲂу҆дави́лъ є҆сѝ , хꙋ́лѧщагѡ на пра́вᲂе ᲂу҆че́нїе . бжⷭ҇твеныхъ же ѻ҆ц҃ъ сᲂбо́ръ ᲂу҆ѧсни́лъ є҆сѝ . трⷪ҇цѣ ᲂу҆го́дникъ ꙗ҆ви́сѧ , є҆́йже пред̾стᲂѧ̀ , мᲂлѝ да спасе́тъ дш҃а на́ша . =кᲂнда́къ , тимᲂѳе́ю . гла́съ , д҃ .= ~Ꙗ҆́кѡ ѕвѣзда̀ мнᲂгᲂсвѣ́тлаѧ , ѿ вᲂсто́ка прᲂсїѧ́въ , ѡ҆свѣти́лъ є҆сѝ срⷣца̀ вѣ́рныхъ , дᲂбрᲂдѣ́тельми чꙋде́съ твᲂи́хъ , чꙋдᲂно́сче тимᲂѳе́е прпⷣбне .

\[к҃в\] Ѻ҆=брѣ́тенїе чⷭ҇тны́хъ мᲂще́й ст҃ы́хъ мч҃нкъ , и҆́же во є҆вге́нїи . трᲂпа́рь . гла́съ , д҃ .= ~Мч҃нцы твᲂѝ гдⷭ҇и , во страда́нїихъ свᲂи́хъ вѣнцы̀ прїѧ́ша нетлѣ́нныѧ , ѿ тебѐ бг҃а на́шегѡ . и҆мꙋ́ще бо крѣ́пᲂсть твᲂю̀ непᲂбѣди́мꙋю , мꙋ́чащихъ ᲂу҆праздни́ша . и҆ сᲂкрꙋши́ша бѣсо́мъ немᲂщна́ѧ шата́нїѧ . тѣ́хъ мл҃твами хрⷭ҇тѐ бж҃е спасѝ дш҃а на́ша . =кᲂнда́къ . гла́съ , и҃ .= ~Крѣ́пцыи по вѣ́рѣ страда́льцы , ст҃і́и дᲂбрᲂпᲂбѣ́днїи мч҃нцы , мно́ги мꙋ́ки за хрⷭ҇та̀ пᲂд̾є́мше . и҆ на лѣ́та мно́га сᲂкрᲂве́ни бы́ша . и҆ ны́нѣ ꙗ҆ви́стесѧ , ꙗ҆́кѡ бᲂга́тство мнᲂгᲂцѣ́ннᲂ . в̾ цр҃квь бж҃їю че́стнѡ внесе́ни , а҆рхїє҆ре́ѧ бж҃їѧ дла́ньма . и҆ прᲂсѧ́щимъ раз̾дава́еми на по́льзꙋ . мᲂли́те за дш҃а на́ша .

\[к҃г\] С=т҃а́гѡ сщ҃еннᲂмч҃нка пᲂлика́рпа . трᲂпа́рь . гла́съ , д҃ .= ~И҆ нра́вᲂмъ прича́стникъ , и҆ престо́лѡмъ намѣ́стникъ а҆пⷭ҇лѡмъ бы́въ . дѣѧ́нїемъ ѡ҆брѣ́те бг҃ᲂдх҃нᲂве́нне , в̾видѣ́нїихъ вᲂсхо́дъ . сегѡ̀ ра́ди сло́во и҆́стины и҆справлѧ́ѧ , за вѣ́рꙋ пᲂстрада́лъ є҆сѝ до́ крᲂве , сщ҃еннᲂмч҃нче пᲂлика́рпе , мᲂлѝ хрⷭ҇та̀ бг҃а , спасти́сѧ дш҃а́мъ на́шимъ . =кᲂнда́къ . гла́съ , а҃ .= ~Плᲂды̀ слᲂве́сныѧ гдⷭ҇ви принᲂсѧ̀ пᲂлика́рпе мꙋ́дре , дᲂбрᲂдѣ́телей же́ртвы . тѣ́мже дᲂсто́инъ ст҃ль дарᲂва́сѧ . сегѡ̀ ра́ди дне́сь прᲂсвѣ́щьшесѧ твᲂи́ми слᲂвесы̀ , вᲂспѣва́емъ твᲂю̀ дᲂстᲂхва́льнꙋю па́мѧть сла́вѧще гдⷭ҇а .

\[к҃д\] =🕂= Ѻ҆=брѣ́тенїе честны́ѧ главы̀ , ст҃а́гѡ и҆ сла́внагѡ прᲂро́ка и҆ прⷣтчи крⷭ҇тлѧ гдⷭ҇нѧ і҆ѡа́нна . трᲂпа́рь . гла́съ , д҃ .= ~Ѿ землѝ вᲂсїѧ́вши прⷣтчева глава̀ , лꙋчѝ и҆сцѣле́нїѧ и҆спꙋща́етъ нетлѣ́нїѧ вѣ́рнымъ . и҆ свы́ше сᲂбира́етъ мно́жество а҆́гг҃лъ , до́лѣ же сᲂзыва́етъ чл҃ческїи ро́дъ , є҆динᲂгла́снѡ вᲂз̾сыла́ти сла́вꙋ хрⷭ҇тꙋ̀ бг҃ꙋ . =кᲂнда́къ . гла́съ , в҃ .= ~Прᲂро́че бж҃їи , и҆ прⷣтче бл҃гᲂда́ти , главꙋ̀ твᲂю̀ ꙗ҆́кѡ да́ръ сщ҃е́ннѣйшїй , ѿ землѝ и҆з̾ѡ҆брѣ́тшїи , и҆сцѣле́нїѧ всегда̀ прїе́млемъ . и҆́бо па́ки ꙗ҆́кᲂже пре́жде в̾ ми́рѣ прᲂпᲂвѣ́дꙋеши пᲂкаѧ́нїе .

\[к҃є\] И҆́=же во ст҃ы́хъ ѻ҆ц҃а на́шегѡ тара́сїѧ , а҆рхи є҆пкⷭ҇па кᲂнстанти́на гра́да . а҆ллилꙋ́їѧ . трᲂпа́рь . гла́съ , д҃ .= ~Пра́вило вѣ́рѣ и҆ ѻ҆́бразъ кро́тᲂсти , вᲂз̾держа́нїю ᲂу҆чи́телѧ , ꙗ҆ви́ тѧ гдⷭ҇ь ста́дꙋ свᲂемꙋ̀ , ꙗ҆́же веще́мъ и҆́стина . сегѡ̀ ра́ди стѧжа̀ смире́нїемъ высо́каѧ , нището́ю бᲂга́таѧ , ѻ҆́ч҃е на́шъ ст҃лю тара́сїе , мᲂлѝ хрⷭ҇та̀ бг҃а , спасти́сѧ дш҃а́мъ на́шимъ . =кᲂнда́к̾ . гла́съ , г҃ .= ~Правᲂвѣ́рїѧ прᲂпᲂвѣ́данїемъ цр҃кви ѡ҆сїѧ́лъ є҆сѝ , и҆ хрⷭ҇то́вꙋ сла́внꙋю вᲂзвели́чилъ є҆сѝ и҆ко́нꙋ , чти́ти и҆ пᲂкланѧ́тисѧ то́й наꙋчи́лъ є҆сѝ . и҆ ѡ҆бличи́лъ є҆сѝ є҆́реси нача́льникѡвъ без̾бо́жныхъ про́пᲂвѣдь . и҆ ᲂу҆тверди́лъ є҆сѝ вѣ́рнѡ вᲂпи́ти , ра́дꙋисѧ ѻ҆́ч҃е ст҃лю тара́сїе .

\[к҃ѕ\] И҆́=же во ст҃ы́хъ ѻ҆ц҃а на́шегѡ пᲂрфи́рїѧ , є҆пкⷭ҇па га́зскагѡ . а҆ллилꙋ́їѧ . кᲂнда́къ . гла́съ , д҃ .= ~Цр҃кᲂвь хрⷭ҇то́ва дне́сь ликꙋ́етъ , ꙗ҆́кᲂже црⷭ҇кᲂю ᲂу҆кра́шена дїади́мᲂю , ᲂу҆че́ньми твᲂи́ми ст҃лю пᲂрфи́рїе , и҆ вᲂспѣва́етъ всѣ́хъ гдⷭ҇а .

\[к҃з\] П=рпⷣбнагѡ ѻ҆ц҃а на́шегѡ и҆ и҆спᲂвѣ́дника прᲂко́пїѧ декапᲂли́та . а҆ллилꙋ́їѧ . трᲂпа́рь . гла́съ , и҃ .= ~Правᲂсла́вїю наста́вниче , бл҃гᲂче́стїѧ ᲂу҆чи́телю и҆ чистᲂтѣ̀ . вселе́ннѣй свѣти́льниче , а҆рхїєре́ᲂмъ бг҃ᲂдх҃нᲂве́ннᲂе ᲂу҆дᲂбре́нїе , прᲂко́пїе премꙋ́дре . ᲂу҆че́нїи свᲂи́мъ всѧ̀ прᲂсвѣти́лъ є҆сѝ , цѣвни́це дх҃о́внаѧ мᲂлѝ хрⷭ҇та̀ бг҃а , спасти́сѧ дш҃а́мъ на́шимъ . =кᲂнда́къ . гла́съ , д҃ .= ~Вᲂз̾держа́ нїѧ ᲂу҆дᲂбре́нїемъ прекра́снѡ , и҆ мч҃нческᲂю кро́ вїю преꙋдо́бривсѧ бл҃гᲂче́стнѡ , и҆ сл҃нца пресвѣ́ тлѣе вᲂз̾сїѧ́лъ є҆сѝ чꙋдᲂно́сче , прᲂко́пїе прпⷣбне .

\[к҃и\] П=рпⷣбнагѡ ѻ҆ц҃а на́шегѡ и҆ и҆спᲂвѣ́дника васи́лїѧ , спо́стника прᲂко́пїева . а҆ллилꙋ́їѧ . кᲂнда́къ . гла́съ , д҃ .= ~Вᲂз̾держа́нїѧ дᲂбро́тами ᲂу҆кра́шенъ , ꙗ҆ви́лсѧ є҆сѝ пребᲂга́те . пе́рвїе бо вᲂз̾держа́нїемъ страда́нїи , мꙋ́жески прелᲂжи́въ себѐ , сᲂстрада́льника и҆мѣ́ѧ ᲂу҆ченика̀ прᲂко́пїева и҆спᲂвѣ́дниче васи́лїе . тѣ́мже па́мѧть ва́шꙋ пᲂчита́емъ , мᲂли̑те хрⷭ҇та̀ бг҃а , да спасе́тъ дш҃а на́ша .

\[к҃ѳ\] П=рпⷣбнагѡ ѻ҆ц҃а на́шегѡ касїа́на ри́млѧ нина . а҆ллилꙋ́їѧ . кᲂнда́къ . гла́съ , д҃ .= ~Прпⷣбенъ бы́въ , бг҃ᲂви вᲂз̾лᲂжи́лсѧ є҆сѝ , прᲂсвѣща́ѧсѧ до́брыми дѣѧ́нїи касїа́не . и҆ ꙗ҆́кѡ сл҃нце ѡ҆блиста́лъ є҆сѝ сїѧ́нїемъ бжⷭ҇твеныхъ твᲂи́хъ ᲂу҆че́нїи , срⷣца̀ всѣ́хъ чтꙋ́щихъ тѧ̀ , всегда̀ прᲂсвѣща́ѧ . но прилѣ́жнѡ мᲂлѝ хрⷭ҇та̀ бг҃а , ѡ҆ и҆́же любо́вїю те́плѣ вᲂсхвалѧ́ющихъ тѧ̀ .

