=мѣ́сецъ дека́брь .=
{{text_align=center}}

\[а҃\] С=т҃а́гѡ пррⷪ҇ка наꙋ́ма . а҆ллилꙋ́їѧ .=

\[в҃\] С=т҃а́гѡ пррⷪ҇ка а҆в̾ва́кꙋма . а҆ллилꙋ́їѧ . кᲂнда́к̾ . гла́съ , и҃ .= ~Вᲂз̾гласи́выи вселе́ннѣй ѿ ю҆́га прише́ствїе бж҃їе ѿ дв҃ы , а҆в̾ва́кꙋме бг҃ᲂгла́се на бжⷭ҇твенѣй стражѝ пред̾стᲂѧ́нїемъ слы́шанїѧ ѿ свѣтᲂно́сна а҆́гг҃ла , хрⷭ҇то́во вᲂскресе́нїе вᲂз̾вѣсти́въ ми́рᲂви . сегѡ̀ ра́ди ве́село зᲂве́мъ тѝ , ра́дꙋисѧ прⷪ҇ркᲂмъ свѣ́тлаѧ дᲂбро́та .

=🕂= С=щ҃еннᲂмч҃нка и҆ и҆спᲂвѣ́дника а҆вва́кꙋма . трᲂпа́рь . гла́съ , ѕ҃ .= ~Ꙗ҆́кѡ а҆пⷭ҇лѡмъ пᲂдо́бниче , и҆ сщ҃е́нникѡмъ наста́вниче , и҆ ꙗ҆́кѡ пꙋтевᲂди́телю заблꙋ́ждьшимъ и҆ па́стырю до́брыи , пᲂлᲂжи́выи дш҃ꙋ свᲂю̀ ѡ҆ спасе́нїи слᲂве́сныхъ ѻ҆ве́цъ хрⷭ҇то́выхъ , мᲂли́сѧ ѡ҆ на́съ є҆ди́нᲂмꙋ чл҃кᲂлю́бцꙋ бг҃ꙋ . =кᲂнда́къ . гла́съ , в҃ .= ~Бг҃ᲂдх҃нᲂве́нагѡ и҆спᲂвѣ́дника а҆вва́кꙋма , претерпѣ́вшагѡ мꙋ́ки лю́тыѧ , и҆ жи́ва сᲂжже́ннагѡ , прїѧ́лъ є҆сѝ гдⷭ҇и , ꙗ҆́кѡ же́ртвꙋ непᲂро́чнꙋ , є҆ди́нъ сы́и прᲂславлѧ́ѧи ст҃ы́хъ свᲂи́хъ .

\[г҃\] С=т҃а́гѡ пррⷪ҇ка сᲂфо́нїѧ . а҆ллилꙋ́їѧ . кᲂнда́къ . гла́съ , д҃ .= ~Ꙗ҆ви́сѧ свѣтᲂза́ренъ бжⷭ҇твенымъ дх҃ᲂмъ прᲂро́че сᲂфо́нїе , бж҃їе ꙗ҆вле́нїе вᲂз̾ гласи́въ . ра́дꙋисѧ ѕѣлѡ̀ дщѝ сїѡ́нѧ і҆єрⷭ҇ли́мᲂва , прᲂпᲂвѣ́ждь , сѐ цр҃ь тво́й грѧде́тъ спаса́ѧи .

=🕂= П=рпⷣбнагѡ ѻ҆ц҃а на́шегѡ са́вы , и҆́же на стᲂрᲂже́хъ . трᲂпа́рь . гла́съ , и҃ .= ~Пꙋсты́ни ꙗ҆ви́лсѧ є҆сѝ до́брᲂе прᲂзѧбе́нїе прпⷣбне , ѿ ю҆́нᲂсти бо и҆зво́ли чⷭ҇тᲂе житїѐ , дх҃о́внᲂмꙋ сѝ ᲂу҆чи́телю пᲂслѣ́дꙋѧ , и҆ тᲂгѡ̀ ᲂу҆че́нїемъ ᲂу҆́мъ к̾ нбⷭ҇нымъ в̾пери́въ . и҆ ста́дꙋ свᲂемꙋ̀ , премꙋ́дръ наста́вникъ пᲂказа́сѧ . тѣ́мъ и҆ хрⷭ҇то́съ ꙗ҆́кѡ пресвѣ́тла тѧ̀ свѣти́льника чꙋдесы̀ ѡ҆бᲂгатѝ , са́во ѻ҆́ч҃е на́шъ , мᲂлѝ спасти́сѧ дш҃а́мъ на́шимъ . =кᲂнда́къ . гла́съ , в҃ .= ~Гдⷭ҇нимъ жела́нїемъ распали́всѧ , стра́сти плᲂтьскі́ѧ вᲂз̾держа́нїемъ ѿтрѧ́съ . бжⷭ҇твенагѡ свѣ́та , незахᲂди́мᲂе свѣти́ло ꙗ҆ви́сѧ . чꙋде́съ лꙋча́ми всѣ́хъ прᲂсвѣща́еши , притека́ющихъ к̾ ра́цѣ мᲂще́й твᲂи́хъ , са́во прпⷣбне ѻ҆́ч҃е на́шъ .

\[д҃\] 🕃 С=т҃ы́ѧ великᲂмч҃нцы варва́ры .= П=рпⷣбнагѡ ѻ҆ц҃а на́шего і҆ѡа́нна дамаскина̀ . трᲂпа́рь , ст҃ѣ́й . гла́съ , д҃ .= ~А҆́гница всебл҃же́ннаѧ , бжⷭ҇твеннѣ ѡ҆зари́вшисѧ свѣ́тᲂмъ ст҃ы́ѧ трⷪ҇цы , трисо́лнечнᲂе ᲂу҆тверди́вши в̾ кꙋпѣ́ли , в̾ пᲂбѣже́нїе льстѝ ѻ҆те́ческїѧ . и҆ вѣ́рꙋ и҆спᲂвѣ́давши хрⷭ҇то́вꙋ . тѣ́мъ тѝ честна́ѧ варва́рᲂ , с̾вы́ше бл҃гᲂда́ть дарᲂва́сѧ , и҆сцѣлѧ́ти бᲂлѣ́зни и҆ недꙋ́ги всѧ̀ . тᲂѧ̀ мᲂли́твами хрⷭ҇тѐ бж҃е , спасѝ дш҃а на́ша . =трᲂпа́рь , прпⷣбнᲂмꙋ . гла́съ , и҃ .= ~Правᲂсла́вїю наста́вниче , и҆ бл҃гᲂче́стїѧ ᲂу҆чи́телю и҆ чистᲂтѣ̀ . вселе́ннѣй свѣти́льниче , и҆́нᲂчествꙋющихъ бг҃ᲂдх҃нᲂве́ннᲂе ᲂу҆дᲂбре́нїе і҆ѡа́нне премꙋ́дре . ᲂу҆че́нїемъ бо свᲂи́мъ всѧ̀ прᲂсвѣти́лъ є҆сѝ . цѣ́внице дх҃о́внаѧ . мᲂлѝ хрⷭ҇та̀ бг҃а спасти́сѧ дш҃а́мъ на́шимъ . =кᲂнда́къ . глаⷭ҇ , д҃ .= ~И҆́же в̾ трⷪ҇цѣ бл҃гᲂче́стнѡ пѣва́емᲂмꙋ при́снѡ , пᲂслѣ́дᲂвавши бг҃ꙋ стрⷭ҇тᲂте́рпице , є҆́ллинскїѧ ѡ҆ста́вила є҆сѝ же́ртвы . пᲂсредѣ́ же сꙋди́ща стра́ждꙋщи варва́рᲂ , мꙋчи́телей не ᲂу҆бᲂѧ́сѧ преще́нїѧ бг҃ᲂмꙋ́драѧ . велегла́снѡ пᲂю́щи при́снѡ , трⷪ҇цꙋ чтꙋ̀ є҆ди́но бжⷭ҇твᲂ̀ . =кᲂнда́къ , прпⷣбнᲂмꙋ . гла́съ , д҃ .= ~Пѣснᲂпи́сца и҆ честна́гѡ бг҃ᲂгла́сника , цр҃кви каза́телѧ и҆ ᲂу҆чи́телѧ , и҆ враго́мъ сᲂпрᲂтивᲂбᲂрца̀ , и҆ пᲂбѣди́телѧ і҆ѡа́нна вᲂспᲂе́мъ . ѻ҆рꙋ́жїе бо в̾зе́мъ крⷭ҇тъ гдⷭ҇нь , и҆ всю̀ ѿве́рже є҆рети́ческꙋю ле́сть . и҆ ꙗ҆́кѡ те́плъ пред̾ста́тель к̾ бг҃ꙋ , всѣ́мъ прᲂсѧ̀ грѣхо́въ прᲂще́нїѧ .

\[є҃\] =🕂= П=рпⷣбнагѡ и҆ бг҃ᲂно́снагѡ ѻ҆ц҃а на́шегѡ са́вы ѡ҆сщ҃е́ннагѡ . трᲂпа́рь . гла́съ , и҃ .= ~Сле́зъ твᲂи́хъ и҆сто́чники , пꙋсты́ни без̾ча́днᲂе вᲂз̾дѣ́лалъ є҆сѝ . и҆ и҆з̾ глꙋбины̀ вᲂз̾дыха́ньми , во́сто трꙋды̀ расплᲂди́лъ є҆сѝ . и҆ бы́сть свѣти́льникъ вселе́ннѣй , сїѧ́ѧ чꙋдесы̀ , са́во ѻ҆́ч҃е на́шъ . мᲂлѝ хрⷭ҇та̀ бг҃а , спасти́сѧ дш҃а́мъ на́шимъ . =кᲂнда́къ . гла́съ , и҃ .= ~Ꙗ҆́кѡ ѿ младе́нства бг҃ᲂви же́ртва непᲂро́чна приведе́сѧ , дᲂбрᲂдѣ́телїю са́во бл҃же́нне , сади́тель бы́въ є҆сѝ бл҃гᲂче́стїѧ . тѣ́мже бы́сть прпⷣбнымъ ᲂу҆дᲂбре́нїе , граждани́нъ же пꙋсты́нныи дᲂстᲂхва́ленъ . тѣ́мже зᲂве́мъ ти , ра́дꙋисѧ са́во пребᲂга́те .

\[ѕ҃\] =🕂= И҆́=же во ст҃ы́хъ ѻ҆ц҃а на́шегѡ нико́лы , а҆рхїє҆пкⷭ҇па мирликі́йскихъ чꙋдᲂтво́рца . трᲂпа́рь . гла́съ , д҃ .= ~Пра́вило вѣ́рѣ , и҆ ѻ҆́бразъ кро́тᲂсти , вᲂз̾держа́нїю ᲂу҆чи́телѧ ꙗ҆ви́ тѧ гдⷭ҇ь ста́дꙋ свᲂемꙋ̀ , ꙗ҆́же веще́мъ и҆́стина . сегѡ̀ ра́ди стѧжа́въ смире́нїемъ высо́каѧ , нището́ю бᲂга́таѧ , ѻ҆́ч҃е на́шъ ст҃лю нико́лае , мᲂлѝ хрⷭ҇та̀ бг҃а спасти́сѧ дш҃а́мъ на́шимъ . =кᲂнда́къ . гла́съ , г҃ . Въ= ми́рѣхъ ст҃е нико́лае ст҃ль бы́въ . хрⷭ҇то́во бо прпⷣбне є҆ѵⷢ҇а́лїе и҆спо́лни , пᲂлᲂжи́лъ є҆сѝ дш҃ꙋ свᲂю̀ за́ люди свᲂѧ̀ , и҆ спа́слъ є҆сѝ непᲂви́нныѧ ѿ сме́рти . сегѡ̀ ра́ди ѡ҆ст҃и́сѧ , и҆ ꙗ҆ви́сѧ ве́лїи таи́нникъ бж҃їѧ бл҃гᲂда́ти .

\[з҃\] И҆́=же во ст҃ы́хъ ѻ҆ц҃а на́шегѡ а҆м̾бро́сїѧ , є҆пкⷭ҇па медїала́мскагѡ . а҆ллилꙋ́їѧ . кᲂнда́къ . гла́съ , и҃ .= ~И҆зрѧ́днѡ сло́во жи́зни стѧжа̀ мꙋ́дре . не ᲂу҆сᲂмнѣ́всѧ ѻ҆́ч҃е высᲂты̀ црⷭ҇кїѧ , бл҃го наказа́тельнѣ цр҃ѧ ѡ҆бличи́въ и҆ ᲂу҆мꙋ́дривъ . тѣ́мъ па́че честнѣ́е пᲂчте́сѧ , и҆ люде́й свᲂи́хъ па́ствꙋ к̾ бг҃ꙋ наста́вилъ є҆сѝ . сегѡ̀ ра́ди зᲂве́мъ тѝ , ра́дꙋисѧ а҆м̾бро́сїе преди́вне .

=🕂= П=рпⷣбнагѡ ѻ҆ц҃а на́шегѡ а҆нтѡ́нїѧ , сі́йскагѡ чꙋдᲂтво́рца . трᲂпа́рь . гла́съ , а҃ .= ~Жела́нїемъ дх҃о́внымъ распали́всѧ , мѧте́жь мирски́хъ ѿри́нꙋвъ . ко є҆ди́нᲂмꙋ же бг҃ꙋ любо́вїю прилѣпи́сѧ . и҆ тᲂгѡ̀ вседꙋ́шнѣ взыскꙋ́ѧ , во внꙋ́тренюю пꙋсты́ню ѿи҆́де , при вᲂда́хъ всели́сѧ , и҆дѣ́же въ слеза́хъ и҆ трꙋдѣ́хъ пребыва́ѧ мнᲂгᲂлѣ́тнᲂе вре́мѧ , в̾ терпѣ́нїи мно́зѣ . житїѐ а҆́гг҃льско прᲂхᲂди́лъ є҆сѝ , в̾ наставле́нїи бжⷭ҇твенагѡ ра́зꙋма , ста́до и҆́нѡкъ сᲂбра̀ мꙋ́дре . и҆́хже пᲂсѣща́ѧ не ѡ҆ста́ви а҆нтѡ́нїе прпⷣбне ѻ҆́ч҃е на́шъ , прест҃ѣ́й трⷪ҇цѣ мᲂлѧ́сѧ , ѿ ѕѡ́лъ всѧ́ческихъ и҆зба́вити , и҆ спастѝ дш҃а на́ша . =кᲂнда́к̾ . гла́с̾ , и҃ .= ~Ѿ ю҆́нᲂсти прпⷣбне плᲂтьскꙋ́ю во́лю в̾ пᲂстѣ́хъ и҆ мл҃твахъ и҆стᲂнчи́лъ є҆сѝ . крⷭ҇тъ сво́й взе́мъ хрⷭ҇то́ви пᲂслѣ́дᲂва . тѣ́мже и҆ к̾ вы́шнимъ тече́нїе ра́дᲂстнѡ ᲂу҆стреми́лъ є҆сѝ , и҆дѣ́же со всѣ́ми ст҃ы́ми ст҃ѣ́й трⷪ҇цѣ пред̾стᲂи́ши . но и҆ ны́нѣ ста́до твᲂѐ пᲂсѣща́ѧ , пᲂмина́й чтꙋ́щихъ прест҃ꙋ́ю па́мѧть твᲂю̀ , да всѝ бл҃гᲂда́рнѣ вᲂпїе́мъ тѝ . ра́дꙋисѧ бг҃ᲂмꙋ́дре а҆нтѡ́нїе , наста́вниче на́шъ пꙋсты́нныи .

\[и҃\] П=рпⷣбнагѡ ѻ҆ц҃а на́шегѡ пᲂта́пїѧ . а҆ллилꙋ́їѧ . трᲂпа́рь . гла́съ , и҃ .= ~Ѡ҆ тебѣ̀ ѻ҆́ч҃е пᲂта́пїе , и҆звѣ́стенъ бы́сть спасе́нїѧ ѻ҆́бразъ , вᲂспрїе́мши бо крⷭ҇тъ пᲂслѣ́дᲂвалъ є҆сѝ хрⷭ҇тꙋ̀ , твᲂрѧ́ше же и҆ ᲂу҆ча́ше , є҆́же презрѣ́ти пло́ть , прехо́дитъ бᲂ . прилѣжа́ти же ѡ҆ дш҃и ве́щи без̾сме́ртнѣй . тѣ́мже и҆ со а҆́гг҃лы ра́дꙋетсѧ прпⷣбне дх҃ъ тво́й . =кᲂнда́къ . гла́съ , г҃ .= ~Цр҃квь твᲂю̀ ст҃е дх҃о́внꙋю враче́бницꙋ лю́дїе ѡ҆брѣ́тше , прири́щꙋтъ к̾ не́й сᲂтща́нїемъ . цѣльбꙋ̀ недꙋ́гѡмъ прїѧ́ти прᲂсѧ́ще , и҆ разрѣше́нїѧ сꙋ́щимъ в̾ житїѝ . ты́ бо всѣ́мъ и҆́же в̾ нꙋ́ждахъ застꙋпле́нїе ꙗ҆ви́сѧ , пᲂта́пїе прпⷣбне .

\[ѳ҃\] 🕃 З=ача́тїе ст҃ы́ѧ а҆́нны , є҆гда̀ зача́тъ ст҃ꙋ́ю бцⷣꙋ . трᲂпа́рь . гла́съ , д҃ .= ~Дне́сь непло́дствїѧ сᲂꙋ́зы разрѣша́ютсѧ , і҆ѡаки́ма бо и҆ а҆́ннꙋ ᲂу҆слы́ша бг҃ъ , па́че наде́жды рᲂди́тисѧ и҆́ма ꙗ҆́вѣ грѧде́тъ бг҃ᲂѻ҆трᲂкᲂви́ца . и҆з̾ неѧ́же са́мъ бл҃гᲂвᲂлѝ рᲂди́тисѧ , неѡ҆пи́санныи зе́менъ бы́въ . а҆́гг҃лѡмъ пᲂвелѣ̀ вᲂпи́ти є҆́й . ра́дꙋисѧ ѡ҆бра́дᲂваннаѧ гдⷭ҇ь с̾ тᲂбо́ю . =кᲂнда́къ . гла́съ , д҃ .= ~Пра́зднꙋетъ дне́сь вселе́ннаѧ а҆́ннино зача́тїе бы́вшее по́ бз҃ѣ . и҆́бо та̀ пᲂрᲂдѝ ꙗ҆́же па́че сло́ва , сло́во ро́ждьшꙋю .

\[і҃\] 🕃 С=т҃ы́хъ мч҃нкъ , ми́ны и҆ є҆рмᲂге́на и҆ є҆ѵ̾гра́фа . трᲂпа́рь . гла́съ , и҃ .= ~Вᲂз̾держа́нїемъ стра́сти ѻ҆гнепа́льныѧ ᲂу҆мертви́вше , и҆ стремле́нїѧ двиза́нїи хрⷭ҇то́вы мч҃нцы . прїѧ́ша бл҃гᲂда́ть недꙋ́ги ѿгᲂни́ти немᲂщны́мъ , и҆ жи́ви сꙋ́ще и҆ по кᲂнчи́нѣ чꙋдᲂдѣ́йствᲂвати . вᲂи́стинꙋ чꙋ́до пресла́внѡ , ꙗ҆́кѡ ко́сти на́ги и҆стᲂча́ютъ и҆сцѣле́нїѧ . сла́ва є҆ди́нᲂмꙋ премꙋ́дрᲂмꙋ бг҃ꙋ . =кᲂнда́къ . гла́съ , д҃ .= ~Дᲂбрᲂпѣ́сненыи гла́съ твᲂи́хъ слᲂве́съ , є҆рмᲂге́на и҆з̾ глꙋбины̀ пᲂги́бели вᲂз̾ве́дъ , и҆ пᲂста́ви на ка́мени жи́зни . ѿ ню́дꙋ же и҆ є҆ѵ̾гра́фъ царѧ̀ ѡ҆бличи́въ , ра́дꙋѧсѧ пᲂсѣка́етсѧ въ сла́внꙋю главꙋ̀ . но прилѣ́жнѡ мᲂлѝ ми́нᲂ , спасти́сѧ всѣ́мъ любо́вїю пᲂю́щимъ ва́съ .

\[а҃і\] П=рпⷣбнагѡ ѻ҆ц҃а на́шегѡ данїи́ла сто́лпника . а҆ллилꙋ́їѧ . трᲂпа́рь . гла́съ , а҃ .= ~Терпѣ́нїѧ сто́лпъ бы́сть , ревнᲂва́въ пра́ѻ҆ц҃емъ прпⷣбне , і҆́ѡвꙋ во страстѣ́хъ , и҆ і҆ѡ́сифꙋ въ напа́стѣхъ . и҆ беспло́тныхъ житїѐ и҆мѣ́ѧ в̾ тѣлесѝ данїи́ле ѻ҆́ч҃е на́шъ . мᲂлѝ хрⷭ҇та̀ бг҃а , спастѝ дш҃а на́ша . =кᲂнда́к̾ . гла́с̾ , и҃ .= ~Ꙗ҆́кѡ ѕвѣзда̀ мнᲂгᲂсвѣ́тлаѧ вᲂз̾ше́дъ бл҃же́нне на сто́лпъ , ми́ръ прᲂсвѣти́лъ є҆сѝ прпⷣбными дѣ́лы свᲂи́ми . и҆ тмꙋ̀ пре́лести ѿгна́лъ є҆сѝ ѻ҆́ч҃е . тѣ́мже мо́лимсѧ ны́нѣ , ѡ҆блиста́й в̾ срⷣца̀ ра́бъ твᲂи́хъ , незахᲂдѧ́щїи свѣ́тъ ра́зꙋма .

=🕃= Н=едѣ́лѧ , ст҃ы́хъ пра́ѻ҆ц҃ъ . трᲂпа́рь . гла́съ , в҃ .= ~Вѣ́рᲂю пра́ѻ҆ц҃ы ѡ҆правда́лъ є҆сѝ , ю҆́же ѿ ꙗ҆зы́къ тѣ́ми пред̾ѡ҆брꙋчи́въ цр҃квь . хва́лѧтсѧ в̾ сла́вѣ ст҃і́и , ꙗ҆́кѡ ѿ сѣ́мене и҆́хъ є҆́сть пло́дъ сла́венъ , без̾ сѣ́мене ро́ждьшїѧ тѧ . тѣ́хъ мл҃твами хрⷭ҇тѐ бж҃е пᲂми́лꙋй на́съ . =кᲂнда́къ . гла́съ , ѕ҃ .= ~Рꙋкᲂпи́саннаго ѻ҆́браза непᲂче́тше , но не ѡ҆пи́саннымъ сꙋщество́мъ вᲂѡ҆рꙋ́жьшесѧ , требл҃же́ннїи , в̾ тꙋзѣ̀ ѻ҆́гненѣй прᲂсла́вистесѧ . пᲂсредѣ́же пла́мене непᲂстᲂѧ́ннагѡ стᲂѧ́ще , бг҃а призва́сте . ᲂу҆скᲂрѝ ще́дрыи , и҆ пᲂтщи́сѧ ꙗ҆́кѡ млⷭ҇тивъ на́ пᲂмᲂщь на́шꙋ , ꙗ҆́кѡ мо́жеши хᲂтѧ́и .

\[в҃і\] 🕃 П=рпⷣбнагѡ ѻ҆ц҃а на́шегѡ спѷридѡ́на чꙋдᲂтво́рца , є҆пкⷭ҇па тримифі́йскагѡ . трᲂпа́рь . гла́съ , д҃ .= ~Пра́вило вѣ́рѣ и҆ ѻ҆́бразъ кро́тᲂсти , вᲂз̾держа́нїю ᲂу҆чи́телѧ , ꙗ҆ви́ тѧ гдⷭ҇ь ста́дꙋ твᲂемꙋ̀ , ꙗ҆́же ве́щемъ и҆́стина , сегѡ̀ ра́ди стѧжа̀ смире́нїемъ высо́каѧ , и҆ нището́ю бᲂга́таѧ . ѻ҆́ч҃е на́шъ спѷридѡ́не . мᲂлѝ хрⷭ҇та̀ бг҃а спасти́сѧ дш҃а́мъ на́шимъ . =кᲂнда́къ . гла́съ , в҃ .= ~Любо́вїю хрⷭ҇то́вᲂю ᲂу҆ѧзви́всѧ , сщ҃е́ннѣйшїи спѷридѡ́не . ᲂу҆́мъ впери́въ заре́ю дх҃а . дѣ́йственымъ видѣ́нїемъ сѝ дѣѧ́нїе ѡ҆брѣ́те , бг҃ᲂпрїѧ́тныи же́ртвеникъ бы́въ . прᲂсѧ̀ всѣ́мъ бжⷭ҇твенᲂе сїѧ́нїе .

\[г҃і\] =🕂= С=т҃ы́хъ вели́кᲂмч҃нкъ , є҆ѵ̾стра́тїѧ , а҆ѵ̾ѯе́нтїѧ , є҆ѵ̾ге́нїѧ , марда́рїѧ , и҆ ѻ҆́реста . трᲂпа́рь . гла́съ , д҃ .= ~Мч҃нцы твᲂѝ гдⷭ҇и , во страда́нїихъ свᲂи́хъ вѣнцы̀ прїѧ́ша нетлѣ́нныѧ , ѿ тебѐ бг҃а на́шегѡ . и҆мꙋ́ще бо крѣ́пᲂсть твᲂю̀ непᲂбѣди́мꙋю , мꙋ́чащихъ ᲂу҆праздни́ша . и҆ сᲂкрꙋши́ша бѣсо́мъ немᲂщна́ѧ шата́нїѧ . тѣ́хъ мл҃твами хрⷭ҇тѐ бж҃е спасѝ дш҃а на́ша . =дрꙋгі́и , трᲂпа́рь . глаⷭ҇ , д҃ .= ~Мч҃нкъ всечестны́хъ свѣ́тлᲂсть , пѧтᲂчи́сленыхъ страстᲂте́рпцевъ , сла́вы земны́хъ презрѣ́вшихъ , сл҃нца свѣ́тлагѡ є҆ѵ̾стра́тїѧ , премꙋ́драгѡ виті́ю со страда́льцы , на ѻ҆́гнь и҆ мꙋ́ки дерзнꙋ́вшихъ , вᲂспᲂе́мъ за всѣ́хъ цр҃ѧ хрⷭ҇та̀ , и҆ ѿ прⷭ҇то́ла тᲂгѡ̀ сла́вы , пᲂчестьмѝ вѣнце́въ ѡ҆даре́ныхъ . тѣ́хъ мл҃твами хрⷭ҇тѐ бж҃е спасѝ дш҃а на́ша . =кᲂнда́къ . гла́съ , г҃ .= ~Виті́йствꙋѧ пред̾ без̾зако́ннꙋющими бжⷭ҇твенаѧ , бїе́нїѧ претерпѣ́лъ є҆сѝ мꙋ́жескимъ срⷣцемъ . ѡ҆блиста́лъ є҆сѝ бг҃ᲂзна́меньми пречꙋ́дне . ᲂу҆гаси́лъ є҆сѝ вᲂз̾вы́шенныи пре́лести пла́мень . сегѡ̀ ра́ди тѧ̀ чте́мъ , пребл҃же́нне мч҃нче хрⷭ҇то́въ є҆ѵ̾стра́тїе .

\[д҃і\] С=т҃ы́хъ мч҃нкъ , ѳи́рса и҆ леѵ̾кі́ѧ , и҆ филимѡ́на , и҆ и҆́же с̾ ни́ми . а҆ллилꙋ́їѧ .=

\[є҃і\] С=т҃а́гѡ сщ҃еннᲂмꙋ́ченика є҆леѵ̾фе́рїѧ .= П=рпⷣбнагѡ ѻ҆ц҃а на́шегѡ па́вла , и҆́же въ ла́трѣ . трᲂпа́рь . гла́съ , д҃ .= ~И҆ нра́вᲂмъ прича́стникъ , и҆ прⷭ҇то́лѡмъ намѣ́стникъ а҆пⷭ҇лѡмъ бы́въ . дѣѧ́нїемъ ѡ҆брѣ́те бг҃ᲂдх҃нᲂве́нне бг҃ᲂвидѣ́нїѧ вᲂсхо́дъ . сегѡ̀ ра́ди сло́во и҆́стиннѣ и҆справлѧ́ѧ , и҆ за вѣ́рꙋ пᲂстрада́лъ є҆сѝ до́крᲂве . сщ҃еннᲂмч҃нче є҆леѵ̾фе́рїе , мᲂлѝ хрⷭ҇та̀ бг҃а , спасти́сѧ дш҃а́мъ на́шимъ . =трᲂпа́рь , прпⷣбнᲂмꙋ . гла́съ , д҃ .= ~Ꙗ҆́кѡ беспло́тнымъ є҆динᲂкро́вникъ , и҆ всѣ́мъ прпⷣбнымъ сᲂо́бщникъ , пресла́вныи па́вле . пᲂе́мъ и҆ мо́лимъ тѧ̀ , мᲂлѝ всегда̀ ѡ҆ на́съ , ꙗ҆́кѡ да ѡ҆брѧ́щемъ ѿ́ бг҃а млⷭ҇ть . =кᲂнда́къ , мч҃нкꙋ . гла́съ , в҃ .= ~Ꙗ҆́кѡ ᲂу҆дᲂбре́нїе сщ҃е́нныхъ ст҃е , и҆ пред̾лᲂже́нїе страстᲂте́рпцемъ , всѝ вᲂсхвалѧ́юще мо́лимтисѧ , сщ҃еннᲂмч҃нче є҆леѵ̾фе́рїе . и҆́же любо́вїю па́мѧть твᲂю̀ пра́з̾днꙋющихъ , ѿ бѣ́дъ мнᲂгᲂразли́чныхъ свᲂбᲂдѝ , мᲂлѧ̀ хрⷭ҇та̀ бг҃а не преста́ннѡ ѡ҆ всѣ́хъ на́съ . =кᲂнда́къ , прпⷣбнᲂмꙋ . гла́съ , и҃ .= ~Ѿ ю҆́нᲂсти премꙋ́дре , ꙗ҆́же па́че ᲂу҆ма̀ вᲂз̾желѣ́въ . мꙋ́жески мирскі́и мѧте́жь ѡ҆ста́вилъ є҆сѝ . и҆ бы́лъ є҆сѝ бжⷭ҇твенымъ житїе́мъ трⷪ҇цѣ жили́ще . и҆ прᲂсвѣти́лъ є҆сѝ вѣ́рᲂю пристꙋпа́ющихъ к̾ тебѣ̀ . тѣ́мже зᲂве́мъ тѝ , ра́дꙋисѧ па́вле ѻ҆́ч҃е на́шъ .

=🕂= И҆́=же во ст҃ы́хъ ѻ҆ц҃а на́шегѡ , стефа́на а҆рхїє҆пкⷭ҇па сꙋро́жскагѡ . трᲂпа́рь . гла́съ , и҃ .= ~Правᲂсла́вїю наста́вниче , и҆ бл҃гᲂче́стїѧ ᲂу҆чи́телю и҆ чистᲂтѣ̀ . сꙋро́жꙋ свѣти́льниче . ст҃лемъ бг҃ᲂдх҃нᲂве́ннᲂе ᲂу҆дᲂбре́нїе , стефа́не премꙋ́дре . ᲂу҆че́нїемъ твᲂи́мъ всѧ̀ прᲂсвѣти́лъ є҆сѝ . цѣ́внице дх҃о́внаѧ . мᲂлѝ хрⷭ҇та̀ бг҃а спасти́сѧ дш҃а́мъ на́шимъ . =дрꙋгі́и , трᲂпа́рь . гла́съ , д҃ .= ~Ꙗ҆́кѡ ст҃ль со беспло́тными є҆динᲂжи́тель бы́въ сщ҃еннᲂмч҃нче стефа́не , вᲂспрїе́мъ бо крⷭ҇тъ , ꙗ҆́кѡ ѻ҆рꙋ́жїе , и҆ ста́въ крѣ́пкѡ сᲂпрᲂти́въ и҆кᲂнᲂꙋкᲂри́телѧ , и҆ дх҃ᲂбо́рцевъ не пᲂклᲂнѧ́ющихсѧ , пречⷭ҇тᲂмꙋ ѻ҆́бразꙋ хрⷭ҇та̀ бг҃а на́шегѡ , и҆ ѿсѣчѐ всѧ́кꙋ є҆́ресь лꙋка́выхъ . тᲂгѡ̀ ра́ди прїе́мъ мꙋче́нїѧ вѣне́цъ , и҆ и҆зба́вилъ є҆сѝ гра́дъ сво́й сꙋро́жь ѿ всѧ́кїѧ непрїѧ́зни . и҆ нн҃ѣ мо́лимъ тѧ ст҃е , да и҆зба́виши на́съ ѿ всѧ́кихъ ѕлы́хъ и҆скꙋше́нїй и҆ бѣ́дъ , и҆ вѣ́чныѧ мꙋ́ки . =кᲂнда́къ . гла́съ , г҃ .= ~Свы́ше си́лᲂю сщ҃е́нныи ᲂу҆крѣпи́всѧ , царе́ва ᲂу҆гасѝ и҆кᲂнᲂбо́рнаѧ шата́нїѧ . дне́сь на́мъ пред̾ста̀ сла́ва и҆ бᲂга́тствᲂ . с̾вы́ше дарᲂно́сѧтъ а҆́гг҃льстїи чи́нᲂве , пѣ́сньми и҆ пѣ́нїемъ славᲂсло́вѧще вели́кагѡ сегѡ̀ сщ҃е́ннагѡ стефа́на .

\[ѕ҃і\] С=т҃а́гѡ прᲂро́ка а҆г̾ге́ѧ . а҆ллилꙋ́їѧ .=

\[з҃і\] С=т҃а́гѡ прᲂро́ка данїи́ла .= С=т҃ы́хъ трїе́хъ ѻ҆́трᲂкъ , а҆на́нїи , а҆за́рїи , и҆ миса́ила . трᲂпа́рь . гла́съ , в҃ .= ~Ве́лїѧ вѣ́ры и҆справле́нїѧ , во и҆сто́чницѣ пла́меннѣ , ꙗ҆́кѡ на вᲂдѣ̀ пᲂко́йнѣ ст҃і́и трїѐ ѻ҆́трᲂцы ра́дᲂвахꙋсѧ . и҆ прᲂро́къ данїи́лъ , льво́мъ па́стырь ꙗ҆́кѡ ѻ҆вца́мъ ꙗ҆влѧ́шесѧ . тѣ́хъ мл҃твами хрⷭ҇тѐ бж҃е пᲂми́лꙋй на́съ . =кᲂнда́къ , ѻ҆трᲂко́мъ . гла́съ , ѕ҃ .= ~Рꙋкᲂпи́саннаго ѻ҆́браза непᲂче́тше , но не ѡ҆пи́саннымъ сꙋщество́мъ вᲂѡ҆рꙋ́жьшесѧ , требл҃же́ннїи , в̾ тꙋзѣ̀ ѻ҆́гненѣй прᲂсла́вистесѧ . пᲂсредѣ́же пла́мене непᲂстᲂѧ́ннагѡ стᲂѧ́ще , бг҃а призва́сте . ᲂу҆скᲂрѝ ще́дрыи , и҆ пᲂтщи́сѧ ꙗ҆́кѡ млⷭ҇тивъ на́ пᲂмᲂщь на́шꙋ , ꙗ҆́кѡ мо́жеши хᲂтѧ́и . =кᲂнда́къ , пррⷪ҇кꙋ . гла́съ , г҃ .= ~Ѡ҆чи́стившесѧ дх҃ᲂмъ свѣтᲂза́рнᲂе твᲂѐ срⷣце , прᲂро́чествїѧ бы́сть свѣ́тлᲂе прїѧ́телище . гл҃еши бо ꙗ҆́кѡ настᲂѧ́щаѧ дале́че сꙋ́щаѧ . львы̀ ᲂу҆крᲂти́лъ є҆сѝ в̾ве́рженъ бы́въ в̾ ро́въ . сегѡ̀ ра́ди тѧ̀ пᲂчита́емъ прᲂро́че бж҃їи данїи́ле сла́вне .

\[и҃і\] С=т҃а́гѡ мꙋ́ченика севастїа́на . а҆ллилꙋ́їѧ .=

=🕃= Н=лⷣѧ пред̾ ржⷭ҇тво́мъ хрⷭ҇то́вымъ , ст҃ы́хъ ѻ҆ц҃ъ . трᲂпа́рь . гла́съ , в҃ .= ~Ве́лїѧ вѣ́ры и҆справле́нїѧ , во и҆сто́чницѣ пла́меннѣ , ꙗ҆́кѡ на вᲂдѣ̀ пᲂко́йнѣ ст҃і́и трїѐ ѻ҆́трᲂцы ра́дᲂвахꙋсѧ . и҆ прᲂро́къ данїи́лъ , льво́мъ па́стырь ꙗ҆́кѡ ѻ҆вца́мъ ꙗ҆влѧ́шесѧ . тѣ́хъ мл҃твами хрⷭ҇тѐ бж҃е пᲂми́лꙋй на́съ . =кᲂнда́къ . гла́съ , ѕ҃ .= ~Рꙋкᲂпи́саннаго ѻ҆́браза непᲂче́тше , но не ѡ҆пи́саннымъ сꙋщество́мъ вᲂѡ҆рꙋ́жьшесѧ , требл҃же́ннїи , в̾ тꙋзѣ̀ ѻ҆́гненѣй прᲂсла́вистесѧ . пᲂсредѣ́же пла́мене непᲂстᲂѧ́ннагѡ стᲂѧ́ще , бг҃а призва́сте . ᲂу҆скᲂрѝ ще́дрыи , и҆ пᲂтщи́сѧ ꙗ҆́кѡ млⷭ҇тивъ на́ пᲂмᲂщь на́шꙋ , ꙗ҆́кѡ мо́жеши хᲂтѧ́и .

\[ѳ҃і\] С=т҃а́гѡ мꙋ́ченика внифа́нтїѧ . а҆ллилꙋ́їѧ . кᲂнда́къ . гла́съ , д҃ .= ~И҆зы́де к̾ стрⷭ҇тᲂте́рпческихъ прїѧ́тїю мᲂще́й , и҆ стра́жꙋщихъ зако́ннѣ вѣ́ры ра́ди зрѧ̀ , пᲂказа́лъ є҆сѝ мꙋ́жески крѣ́пᲂсть свᲂю̀ . ᲂу҆стреми́всѧ на́ страсти и҆спᲂвѣ́данїемъ во хрⷭ҇та̀ . и҆ прїе́мъ по́честь пᲂбѣ́ды твᲂегѡ̀ страда́нїѧ внифа́нтїе , при́снѡ мᲂлѝ заны̀ .

\[к҃\] 🕃 П=ред̾пра́зднество ржⷭ҇твꙋ̀ хрⷭ҇то́вꙋ .= С=т҃а́гѡ сщ҃еннᲂмч҃нка и҆гна́тїѧ бг҃ᲂно́сца , а҆рхїє҆пкⷭ҇па а҆нтїᲂхі́йскагѡ . трᲂпа́рь . гла́съ , д҃ .= ~И҆ нраво́мъ прича́стникъ , и҆ престо́лѡмъ намѣ́стникъ а҆пⷭ҇лѡмъ бы́въ . дѣѧ́нїемъ ѡ҆брѣ́те бг҃ᲂдх҃нᲂве́нне бг҃ᲂвидѣ́нїѧ вᲂсхо́дъ . сегѡ̀ ра́ди сло́во и҆́стинны и҆справлѧ́ѧ , за вѣ́рꙋ пᲂстрада́лъ є҆сѝ до́ крᲂве , сщ҃еннᲂмч҃нче и҆гна́тїе . мᲂлѝ хрⷭ҇та̀ бг҃а спасти́сѧ дш҃а́мъ на́шимъ . =трᲂпа́рь , пред̾пра́зднествꙋ . гла́съ , д҃ .= ~Гᲂто́висѧ виѳлїе́мѣ , ѿве́рзисѧ всѣ́мъ є҆де́ме . красꙋ́йсѧ є҆вфра́фᲂ , ꙗ҆́кѡ дре́во живо́тнᲂе в̾ верте́пѣ прᲂцвѣтѐ ѿ дв҃ы . ра́й бо тᲂѧ̀ чре́во ꙗ҆ви́сѧ мы́сленыи , в̾ не́мже бжⷭ҇твеныи са́дъ . ѿ него́же ꙗ҆́дше жи́ви бꙋ́демъ , а҆ не ꙗ҆́кѡ а҆да́мъ ᲂу҆́мремъ . хрⷭ҇то́съ ражда́етсѧ , пре́жде па́дшїи хᲂтѧ̀ вᲂскр҃си́ти ѻ҆́бразъ . =кᲂнда́къ , пред̾пра́зднествꙋ . гла́съ , г҃ .= ~Дв҃аѧ дне́сь превѣ́чнᲂе сло́вᲂ , в̾ верте́пѣ грѧде́тъ рᲂди́ти неи҆зрече́ннѡ . ликꙋ́й вселе́ннаѧ слы́шавши , прᲂсла́ви со а҆́гг҃лы и҆ па́стырьми , хᲂтѧ́ща ꙗ҆ви́тисѧ ѻ҆трᲂча̀ мла́до превѣ́чнагѡ бг҃а . =кᲂнда́къ . гла́съ , г҃ .= ~Свѣ́тлыхъ по́двигъ твᲂи́хъ свѣтᲂно́сныи де́нь , пред̾прᲂпᲂвѣ́дꙋетъ всѣ́мъ , въ верте́пѣ ро́ждьшагᲂсѧ . сего́ бо жаждѧ̀ любо́вїю напита́тисѧ , пᲂтща́лсѧ є҆сѝ ѿ ѕвѣре́й снѣде́нъ бы́ти . сегѡ̀ ра́ди и҆ бг҃ᲂно́сецъ нарече́нъ бы́сть , и҆гна́тїе всемꙋ́дре .

\[к҃а\] 🕃 П=ред̾пра́зднество ржⷭ҇твꙋ̀ хрⷭ҇то́вꙋ .= С=т҃ы́ѧ мч҃нцы і҆ꙋлїані́и , ꙗ҆́же в̾ никᲂмиді́и . кᲂнда́къ . гла́съ , г҃ .= ~Дв҃ьства дᲂбро́тами пред̾ ѡ҆чище́на дв҃це , и҆ мꙋче́нїѧ вѣнцы̀ і҆ꙋлїані́е ны́нѣ вѣнча́вшисѧ . да́рꙋй сꙋ́щимъ в̾ нꙋ́ждахъ , и҆ недꙋ́зѣхъ и҆сцѣле́нїе и҆ спасе́нїе , пристꙋпа́ющимъ к̾ ра́цѣ твᲂе́й . и҆ мᲂли́сѧ хрⷭ҇тꙋ̀ , бл҃гᲂпᲂлꙋ́чнѣ на́мъ пᲂлꙋчи́ти ѿ негѡ̀ млⷭ҇ть , и҆ жи́знь вѣ́чнꙋю .

=🕂= И҆́=же во ст҃ы́хъ ѻ҆ц҃а на́шегѡ петра̀ митрᲂпᲂли́та , кі́евскагѡ и҆ всеѧ̀ рꙋсі́и , но́вагѡ чꙋдо тво́рца . трᲂпа́рь . гла́съ , д҃ .= ~Бл҃гᲂвѣ́рнѡ по́живъ въ ми́рѣ , житїе́мъ чи́стымъ прᲂсвѣти́всѧ . ᲂу҆че́нїемъ ст҃льства прїи́мъ па́ствꙋ , а҆пⷭ҇лѡмъ наслѣ́дниче . тѣ́мъ прїе́мъ да́ръ чꙋде́съ ѿ́ бг҃а , ѻ҆́ч҃е петре . мᲂлѝ хрⷭ҇та̀ бг҃а да спасе́тъ дш҃а на́ша . =дрꙋгі́и , трᲂпа́рь . гла́съ , д҃ .= ~И҆́же пре́жде без̾ пло́днаѧ землѐ , ны́нѣ весели́сѧ , се́бо хрⷭ҇то́съ свѣти́льника в̾ тебѣ̀ пᲂказа̀ , ꙗ҆́вѣ сїѧ́юща в̾ ми́рѣ , и҆ и҆сцѣлѣва́ющагѡ недꙋ́ги и҆ бᲂлѣ́зни на́ша . сегѡ̀ ра́ди ликꙋ́й и҆ весели́сѧ со дерзнᲂве́нїемъ , ст҃ль бо є҆́сть вы́шнѧгѡ , и҆́же сїѧ̀ сᲂдѣ́лᲂваѧ . =кᲂнда́къ . гла́съ , и҃ .= ~Взбра́ннᲂмꙋ и҆ ди́внᲂмꙋ чꙋдᲂтво́рцꙋ на́шеѧ землѝ , дне́сь притеце́мъ любо́вїю , тебѣ̀ плетꙋ́ще пѣ́снь бг҃ᲂно́се . но ꙗ҆́кѡ и҆мы́и дерзнᲂве́нїе ко́ гдⷭ҇ꙋ , мнᲂгᲂѡ҆бра́зныхъ на́съ и҆зба́ви ѡ҆б̾стᲂѧ́нїи , ꙗ҆́кѡ да зᲂве́мъ ти , ра́дꙋисѧ ᲂу҆тверже́нїе гра́дꙋ на́шемꙋ . =дрꙋгі́и , кᲂнда́к̾ . гла́съ , д҃ .= ~Ꙗ҆ви́сѧ дне́сь пресвѣ́тлаѧ па́мѧть твᲂѧ̀ , ст҃лю преблаже́нне пе́тре в̾ ми́рѣ свѣ́тлѡ сїѧ́ющи , и҆ ꙗ҆влѧ́ющи всѣ́мъ бжⷭ҇твенᲂе сїѧ́нїе .

\[к҃в\] 🕃 П=ред̾пра́зднество ржⷭ҇твꙋ̀ хрⷭ҇то́вꙋ .= С=т҃ы́ѧ великᲂмꙋ́ченицы а҆настасі́и фармакᲂли́трїи , си́речь ᲂу҆зᲂрѣши́тельнице . трᲂпа́рь . гла́съ , д҃ .= ~А҆́гница твᲂѧ̀ і҆с҃е а҆настасі́ѧ , зᲂве́тъ ве́лїемъ гла́сᲂмъ , тебѐ женишѐ мо́й лю́бѧщи , и҆ и҆́щꙋщи страждꙋ̀ и҆ с̾распина́юсѧ , и҆ с̾пᲂгреба́юсѧ кр҃ще́нїемъ твᲂи́мъ , и҆ мꙋ́кꙋ прїимꙋ̀ тебѐ ра́ди , да црⷭ҇твꙋю с̾ тᲂбо́ю , и҆ ᲂу҆мира́ю наде́ждꙋ и҆мѣ́ѧ на тѧ̀ , ꙗ҆́кѡ да живꙋ̀ ᲂу҆ тебѐ . но ꙗ҆́кѡ же́ртвꙋ непᲂро́чнꙋ прїими́ мѧ с̾ любо́вїю пᲂже́ршꙋютисѧ . тᲂѧ̀ мл҃твами хрⷭ҇тѐ бж҃е , спасѝ дш҃а на́ша . =кᲂнда́къ . гла́съ , в҃ .= ~И҆́же во и҆скꙋше́нїихъ и҆ ско́рбехъ сꙋ́щїи , к̾ твᲂе́й цр҃кви притека́ющїи , прїе́млютъ честна́ѧ и҆сцѣле́нїѧ , ѿ є҆́же к̾ тебѣ̀ живꙋ́щїѧ бжⷭ҇твеныѧ бл҃гᲂда́ти а҆настасі́е . ты́ бо при́снѡ ми́рᲂви и҆стᲂча́еши и҆сцѣле́нїѧ .

\[к҃г\] 🕃 П=ред̾пра́зднество ржⷭ҇твꙋ̀ хрⷭ҇то́вꙋ .= С=т҃ы́хъ мч҃нкъ десѧтѝ и҆́же в̾ кри́тѣ . трᲂпа́рь . гла́съ , д҃ .= ~Мꙋ́ченицы твᲂѝ гдⷭ҇и , во страда́нїихъ свᲂи́хъ вѣнцы̀ прїѧ́ша нетлѣ́нныѧ , ѿ тебѐ бг҃а на́шегѡ . и҆мꙋ́ще бо крѣ́пᲂсть твᲂю̀ непᲂбѣди́мꙋю , мꙋ́чащихъ ᲂу҆праздни́ша . и҆ сᲂкрꙋши́ша бѣсо́мъ немᲂщна́ѧ шата́нїѧ . тѣ́хъ мл҃твами хрⷭ҇тѐ бж҃е спасѝ дш҃а на́ша . =кᲂнда́къ . гла́съ , д҃ .= ~Ѕвѣзда̀ вᲂсїѧ̀ , мч҃нческᲂе честно́е страда́нїе . пред̾ѡ҆зарѧ́ющи на́мъ и҆́же в̾ верте́пѣ кры́емагᲂ . є҆го́же дв҃аѧ без̾сѣ́мене пᲂрᲂдѝ .

=🕂= И҆́=же во ст҃ы́хъ ѻ҆ц҃а на́шегѡ фїлі́ппа митрᲂпᲂли́та , мᲂско́вскагѡ и҆ всеѧ̀ рꙋсі́и чꙋдᲂтво́рца . трᲂпа́рь . гла́съ , и҃ .= ~Первᲂпрⷭ҇то́льни кѡмъ прїе́мниче , сто́лпъ правᲂсла́вїѧ , и҆́стинѣ пᲂбо́рниче , но́выи и҆спᲂвѣ́дниче , ст҃лю фїлі́ппе , пᲂлᲂжи́выи дш҃ꙋ за хрⷭ҇то́во є҆ѵⷢ҇а́лїе . тѣ́мже ꙗ҆́кѡ и҆мы́и дерзнᲂве́нїе к̾ немꙋ̀ , мᲂлѝ за́ градъ же и҆ лю́ди , пᲂчита́щихъ дᲂсто́йнѡ ст҃ꙋ́ю па́мѧть твᲂю̀ . =кᲂнда́къ . гла́съ , г҃ .= ~Правᲂсла́вїю наста́вника , и҆ и҆́стинѣ сᲂгла́сника . златᲂꙋ́ста го ревни́телѧ , рꙋ́сскаго свѣти́льника , фїлі́ппа премꙋ́драгѡ вᲂсхва́лимъ . въ пи́щи слᲂве́съ свᲂи́хъ разꙋ́мнѡ ча́да свᲂѧ̀ пита́ѧ . ꙗ҆зы́кѡмъ ᲂу҆́бѡ хвале́нїе пᲂѧ̀ , ᲂу҆стна́ма же пѣ́нїе вѣща́ѧ , ꙗ҆́кѡ таи́нникъ бж҃їѧ бл҃гᲂда́ти .

\[к҃д\] 🕃 П=ред̾пра́зднество ржⷭ҇твꙋ̀ хрⷭ҇то́вꙋ .= С=т҃ы́ѧ прпⷣбнᲂмч҃нцы є҆ѵ̾ге́нїи . кᲂнда́къ . гла́съ , в҃ .= ~Бл҃гᲂро́дїѧ нра́вᲂмъ тѧ̀ честнᲂпᲂдо́бнѣ ᲂу҆краси́въ ᲂу҆бо́жавыи гдⷭ҇ь , въ ра́бїи ѻ҆́бразѣ ѿ дв҃ы на́мъ сᲂедини́сѧ . и҆́же тѧ̀ въ ли́къ дв҃ъ свѣщено́сицъ вчинѝ , и҆ с̾ мꙋ́ченики сᲂчета̀ є҆ѵ̾ге́нїе . ꙗ҆́кѡ вᲂи́стинꙋ бл҃гᲂро́дїѧ бжⷭ҇твеныѧ сла́вы вѣне́цъ ᲂу҆лꙋчѝ . =трᲂпа́рь , пред̾пра́здне ствꙋ . гла́съ , д҃ .= ~Ѻ҆писᲂва́шесѧ и҆нᲂгда̀ со ста́рцемъ і҆ѡ́сифᲂмъ , ꙗ҆́кѡ ѿ сѣ́мене дв҃дᲂва в̾ виѳлїе́мѣ мр҃їа́мъ , во́ чревѣ нᲂсѧ́щи без̾ сѣ́меннѡ ржⷭ҇твᲂ̀ . наста́ же вре́мѧ рᲂжде́нїѧ , и҆ мѣ́ста небѣ̀ ѻ҆би́тели . но ꙗ҆́кѡ красна̀ пᲂла́та , верте́пъ цр҃цѣ пᲂказа́сѧ . хрⷭ҇то́съ ражда́етсѧ , пре́жде па́дшїи вᲂскреси́ти ѻ҆́бразъ . =кᲂнда́къ , пред̾пра́зднествꙋ . гла́съ , г҃ .= ~Дв҃аѧ дне́сь превѣ́чнᲂе сло́вᲂ , в̾ верте́пѣ грѧде́тъ рᲂди́ти неи҆зрече́ннѡ . ликꙋ́й вселе́ннаѧ слы́шавши , прᲂсла́ви со а҆́гг҃лы и҆ па́стырьми , хᲂтѧ́ща ꙗ҆ви́тисѧ ѻ҆трᲂча̀ мла́до превѣ́чнагѡ бг҃а .

=\[к҃є\] 🕀= Е҆́=же по́ плᲂти ржⷭ҇твᲂ̀ гдⷭ҇а бг҃а и҆ сп҃са на́шегѡ і҆с҃а хрⷭ҇та̀ . трᲂпа́рь . гла́съ , д҃ .= ~Ржⷭ҇твᲂ̀ твᲂѐ хрⷭ҇тѐ бж҃е на́шъ , вᲂсїѧ̀ ми́рᲂви свѣ́тъ разꙋ́мныи . в̾ не́мъ бо и҆́же ѕвѣзда́мъ слꙋжа́щїи , ѕвѣздо́ю пᲂꙋча́хꙋсѧ . тебѣ̀ кла́нѧтисѧ со́лнцꙋ пра́веднᲂмꙋ . и҆ тебѣ̀ вѣ́дѣти свы́ше вᲂсто́къ , гдⷭ҇и сла́ва тебѣ̀ . =кᲂнда́къ . гла́съ , г҃ .= ~Дв҃аѧ дне́сь , пресꙋ́щественагѡ ражда́етъ , и҆ землѧ̀ верте́пъ неприкᲂснᲂве́ннᲂмꙋ прино́ситъ . а҆́гг҃ли съ па́стыри славᲂсло́вѧтъ . вᲂлсви́ же со ѕвѣздо́ю пꙋтьше́ствꙋютъ . на́съ бо ра́ди рᲂди́сѧ , ѻ҆трᲂча̀ мла́до превѣ́чныи бг҃ъ .

\[к҃ѕ\] 🕃 С=ᲂбо́ръ прест҃ы́ѧ бцⷣы , и҆ ст҃а́гѡ і҆ѡ́сифа ѻ҆брꙋ́чника . кᲂнда́къ , сᲂбо́рꙋ . гла́съ , ѕ҃ .= ~И҆́же пре́жде денни́цы ѿ ѻ҆ц҃а без̾ мт҃ре рᲂжде́исѧ , на землѝ без̾ ѻ҆ц҃а вᲂплᲂти́сѧ дне́сь и҆з̾ тебѐ . тѣ́мже ѕвѣзда̀ бл҃гᲂвѣствꙋ́етъ вᲂлхво́мъ , а҆́гг҃ли же съ па́стыри пᲂю́тъ , несказа́ннᲂе ржⷭ҇твᲂ̀ твᲂѐ ѡ҆бра́дᲂваннаѧ .

С=т҃а́гѡ сщ҃еннᲂмч҃нка є҆ѵ̾фѵ́мїѧ сарді́йскагѡ , слꙋ́жба на па́вечерницѣ .=

Н=лⷣѧ , по ржⷭ҇твѣ̀ хрⷭ҇то́вѣ , ст҃ы́хъ бг҃ᲂѻ҆ц҃ъ . трᲂпа́рь . гла́съ , в҃ .= ~Бл҃гᲂвѣствꙋ́й і҆ѡ́сифе дв҃дꙋ чꙋдеса̀ бг҃ᲂѻ҆ц҃ꙋ , дв҃ꙋю бо ви́дѣлъ є҆сѝ ражда́ющꙋ . съ па́стыри славᲂсло́вилъ є҆сѝ , съ вᲂлхвы̀ пᲂклᲂни́лсѧ є҆сѝ , а҆́гг҃лѡмъ вѣ́сть прїѧ́лъ є҆сѝ . мᲂлѝ хрⷭ҇та̀ бг҃а , да спасе́тъ дш҃а на́ша . =кᲂнда́к̾ . гла́съ , г҃ .= ~Весе́лїѧ дне́сь дв҃дъ и҆спᲂлнѧ́етсѧ бжⷭ҇твеныи , і҆ѡ́сифъ же хвалꙋ̀ со і҆а́кѡвᲂмъ прино́сѧтъ . вѣне́цъ бо сро́дствᲂмъ хрⷭ҇то́вымъ прїе́мше ра́дꙋютсѧ . и҆ неи҆зрече́ннѡ на землѝ ро́ждьшагᲂсѧ вᲂспѣва́ютъ . ще́дрыи спаса́й тебѐ чтꙋ́щихъ .

\[к҃з\] 🕃 С=т҃а́гѡ первᲂмч҃нка и҆ первᲂслꙋжи́телѧ а҆рхидїа́кᲂна стефа́на . трᲂпа́рь . гла́съ , г҃ .= ~А҆пⷭ҇ле ст҃ы́и стефа́не , мᲂлѝ млⷭ҇тиваго бг҃а , да грѣхо́въ ѡ҆ставле́нїе пᲂда́стъ дш҃а́мъ на́шимъ . =дрꙋгі́и , трᲂпа́рь . гла́съ , то́йже .= ~А҆пⷭ҇лѡмъ сᲂвсе́льникъ , и҆ страстᲂте́рпцемъ первᲂстрада́лецъ , хрⷭ҇то́въ слꙋжи́тель прехва́льне стефа́не , пе́рвѣе бо сᲂверши́въ мч҃нїѧ тече́нїе , бесчи́сленныѧ ро́ды чл҃къ ра́вно пᲂдвигᲂпᲂло́жникꙋ хрⷭ҇тꙋ̀ приведѐ . тѣ́мже ꙗ҆́кѡ а҆пⷭ҇ла и҆ страда́льца верхо́внагѡ , чтꙋ́ще тѧ мо́лимъ , мᲂлѝ хрⷭ҇та̀ бг҃а дарᲂва́ти на́мъ ве́лїю млⷭ҇ть . =кᲂнда́къ . гла́съ , г҃ .= ~Влⷣка вчера̀ на́мъ пло́тїю ꙗ҆ви́сѧ , и҆ ра́бъ дне́сь и҆́з̾плᲂти и҆схо́дитъ . вчера̀ црⷭ҇твꙋѧи пло́тїю рᲂди́сѧ , дне́сь ра́бъ ка́менїемъ пᲂбива́етсѧ . тᲂго́ бо ра́ди ᲂу҆мира́етъ первᲂмч҃нкъ , бжⷭ҇твеныи стефа́нъ .

П=рпⷣбнагѡ ѻ҆ц҃а на́шегѡ и҆ и҆спᲂвѣ́дника , ѳео́дѡра начерта́ннагѡ . трᲂпа́рь . гла́съ , и҃ .= ~Правᲂсла́вїю наста́вниче , бл҃гᲂче́стїѧ ᲂу҆чи́телю и҆ чистᲂтѣ̀ . вселе́ннѣй свѣти́льниче , а҆рхїє҆ре́ѡмъ бг҃ᲂдх҃нᲂве́ннᲂе ᲂу҆дᲂбре́нїе ѳео́дѡре премꙋ́дре . ᲂу҆че́нїемъ бо твᲂи́мъ всѧ̀ прᲂсвѣти́лъ є҆сѝ . цѣвни́це дх҃о́внаѧ , мᲂлѝ хрⷭ҇та̀ бг҃а спасти́сѧ дш҃а́мъ на́шимъ .

\[к҃и\] С=т҃ы́хъ мꙋ́ченикъ двѣ̀ тмѣ̀ , и҆́же въ никᲂмиді́и сᲂжже́ныхъ . трᲂпа́рь . гла́съ , в҃ .= ~Страстᲂте́рпцы гдⷭ҇ни , бл҃же́на землѧ̀ напи́вшаѧсѧ кро́ве ва́шеѧ . и҆ ст҃и хра́ми прїе́мшїи тѣлеса̀ ва́ша . на сꙋди́щи бо врага̀ ѡ҆бличи́сте , и҆ хрⷭ҇та̀ со дерзнᲂве́нїемъ прᲂпᲂвѣ́дасте . тᲂгѡ̀ ꙗ҆́кѡ бл҃га мᲂли́те , спастѝ мо́лимсѧ дш҃а на́ша . =кᲂнда́къ . гла́съ , в҃ .= ~Тве́рди дш҃е́ю по вѣ́рѣ ст҃і́и , ѻ҆гне́мъ страда́нїе прїе́мше двѣ̀ тмѣ̀ страда́лецъ . вᲂпїю́ще ро́ждьшемꙋсѧ ѿ дв҃ы , прїимѝ сᲂж̾же́нїѧ на́ша за тѧ̀ , ꙗ҆́кᲂже да́ры цр҃е́й пе́рсскихъ , зла́то и҆ сми́рнꙋ и҆ лива́нъ , превѣ́чныи бж҃е .

\[к҃ѳ\] С=т҃ы́хъ млⷣнцъ и҆́же хрⷭ҇та̀ ра́ди и҆збїе́нныхъ ѿ и҆́рᲂда въ виѳлїе́мѣ четы́рехъ на́десѧть ты́сѧщь .= П=рпⷣбнагѡ ѻ҆ц҃а на́шегѡ марке́ла , и҆гꙋ́мена ѻ҆би́тели неᲂу҆сыпа́емыхъ . трᲂпа́рь , ст҃ы́мъ . гла́съ , а҃ .= ~Стрⷭ҇тьмѝ ст҃ы́хъ ꙗ҆́же по тебѣ̀ прїѧ́ша , ᲂу҆мᲂле́нъ бꙋ́ди гдⷭ҇и . и҆ всѧ̀ на́ша стра́сти и҆ бᲂлѣ́зни и҆сцѣлѝ , чл҃кᲂлю́бче мо́лимъ тѧ̀ . =трᲂпа́рь , прпⷣбнᲂмꙋ . гла́съ , и҃ .= ~Ѡ҆ тебѣ̀ ѻ҆́ч҃е марке́ле и҆звѣ́стенъ бы́сть спасе́нїѧ ѻ҆́бразъ . прїи́мъ бо крⷭ҇тъ , пᲂслѣ́дᲂвалъ є҆сѝ хрⷭ҇тꙋ̀ . твᲂрѧ́ же и҆ ᲂу҆ча́ше є҆́же презрѣ́ти пло́ть , прехо́дитъ бᲂ , прилѣжа́ти же ѡ҆ дш҃и ве́щи без̾сме́ртнѣй . тѣ́мже и҆ со а҆́гг҃лы ра́дꙋетсѧ прпⷣбне дх҃ъ тво́й . =кᲂнда́къ , прпⷣбнᲂмꙋ . гла́съ , и҃ .= ~Ꙗ҆́кѡ ѕвѣзда̀ краснᲂ̀ сїѧ́ѧ , ѿ є҆ᲂа́ссъ прᲂвᲂзсїѧ́лъ є҆сѝ на́мъ всебл҃же́нне пᲂсти́жнѡ , и҆ дᲂбрᲂдѣ́тельми вᲂз̾гремѣ́лъ є҆сѝ , наста́вникъ и҆́нᲂкѡмъ мно́гимъ бы́въ прпⷣбне . тᲂгѡ̀ ра́ди и҆ црⷭ҇твꙋющїи гра́дъ прᲂсвѣти́лъ є҆сѝ . и҆ сегѡ̀ ра́ди вᲂпїе́мъ ти , ра́дꙋисѧ ѻ҆́ч҃е всебл҃же́нне марке́ле . =кᲂнда́къ , ст҃ы́мъ . гла́съ , ѕ҃ .= ~Ввиѳлїе́мѣ ро́ждьшꙋсѧ цр҃ю , вᲂлсвѝ ѿ пе́рсъ съ да́ры прихо́дѧтъ , ѕвѣздо́ю с̾вы́ше наставлѧ́еми . но и҆́рᲂдъ смꙋща́етсѧ , и҆ пᲂжина́етъ младе́нцы ꙗ҆́кᲂже пшени́цꙋ . рыда́ѧ себѐ , ꙗ҆́кѡ держа́ва є҆гѡ̀ разᲂри́тсѧ в̾ско́рѣ .

\[л҃\] С=т҃ы́ѧ мч҃нцы а҆ни́сїи . трᲂпа́рь . гла́съ , д҃ .= ~А҆́гница твᲂѧ̀ і҆с҃е а҆ни́сїѧ , зᲂве́тъ ве́лїемъ гла́сᲂмъ , тебѐ женишѐ мо́й лю́бѧщи , и҆ и҆́щꙋщи страждꙋ̀ и҆ с̾распина́юсѧ , и҆ с̾пᲂгреба́юсѧ кр҃ще́нїемъ твᲂи́мъ , и҆ мꙋ́кꙋ прїимꙋ̀ тебѐ ра́ди , да црⷭ҇твꙋю с̾ тᲂбо́ю , и҆ ᲂу҆мира́ю наде́ждꙋ и҆мѣ́ѧ на тѧ̀ , ꙗ҆́кѡ да живꙋ̀ ᲂу҆ тебѐ . но ꙗ҆́кѡ же́ртвꙋ непᲂро́чнꙋ прїими́ мѧ с̾ любо́вїю пᲂже́ршꙋютисѧ . тᲂѧ̀ мл҃твами хрⷭ҇тѐ бж҃е , спасѝ дш҃а на́ша . =кᲂнда́къ . гла́съ , д҃ .= ~Наста̀ свѣтᲂно́сныи де́нь , чꙋде́сныхъ по́двигъ твᲂи́хъ , страстᲂте́рпице пресла́внаѧ . дне́сь бж҃їѧ чⷭ҇тна́ѧ цр҃квь пра́зднꙋетъ , и҆ сᲂзыва́етъ вᲂпи́ти тебѣ̀ , ра́дꙋисѧ дв҃о мꙋ́ченице а҆ни́сїе всебл҃же́ннаѧ . П=рпⷣбныѧ мт҃ре на́шеѧ мела́нїи ри́млѧныни . кᲂнда́къ . гла́съ , г҃ .= ~Двⷭ҇тва чистᲂты̀ вᲂз̾лю́бль ши , и҆ ѻ҆брꙋ́чника къ благи́мъ ᲂу҆вѣща́вши , премно́жество бᲂга́тства растᲂчѝ , в̾ пребыва́нїе и҆́нᲂчествꙋющимъ бг҃ᲂбл҃же́ннаѧ , и҆ ѻ҆би́тели вᲂз̾дви́же . тѣ́мже в̾ нбⷭ҇ныѧ ѻ҆би́тели всели́сѧ . пᲂмина́й на́съ мела́нїе всечестна́ѧ . П=рпⷣбнагѡ ѻ҆ц҃а на́шегѡ зо́тика , слꙋ́жба на па́вечерницѣ .=

\[л҃а\] Ѿ=да́нїе пра́здника ржⷭ҇тва̀ хрⷭ҇то́ва . трᲂпа́рь , и҆ кᲂнда́къ , пра́здникꙋ .=

