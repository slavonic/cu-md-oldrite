Н=ача́ло пе́рваго часа̀ , глаго́летъ ѱало́мщикъ , а҆ми́нь . П=рїиди́те поклони́мсѧ цр҃е́ви на́шемꙋ бг҃ꙋ =[покло́н̾]. П=рїиди́те поклони́мсѧ хрⷭ҇тꙋ̀ цр҃е́ви и҆ бг҃ꙋ на́шемꙋ =[покло́н̾]. П=рїиди́те поклони́мсѧ и҆ припаде́мъ , к̾ самомꙋ̀ гдⷭ҇ꙋ і҆с҃ꙋ хрⷭ҇тꙋ̀ цр҃е́ви и҆ бг҃ꙋ на́шемꙋ =[покло́нъ].=

=ѱало́мъ , є҃ . Г=л҃ы моѧ̀ внꙋшѝ гдⷭ҇и , разꙋмѣ́й зва́нїе моѐ . Воньмѝ гла́съ мл҃твы моеѧ̀ , цр҃ю мо́й и҆ бж҃е мо́й . Ꙗ҆́кѡ к̾ тебѣ̀ помолю́сѧ гдⷭ҇и , заꙋ́тра ᲂу҆слы́ши гла́съ мо́й . Заꙋ́тра пред̾ста́нꙋ тѝ и҆ ᲂу҆́зриши мѧ̀ , ꙗ҆́кѡ бг҃ъ не хотѧ́и без̾зако́нїе , ты̀ є҆сѝ . Не прїи́детъ к̾ тебѣ̀ лꙋка́внꙋѧи , ни пребꙋ́дꙋтъ же законопрестꙋ́пницы , пред̾ ѻ҆чи́ма твои́ма . Воз̾ненави́дѣлъ є҆сѝ всѧ̀ творѧ́щїѧ без̾зако́нїе , погꙋби́ши всѧ̀ гл҃ющїѧ лжꙋ̀ . Мꙋ́жа кро́ви и҆ льсти́ва гнꙋша́етсѧ гдⷭ҇ь . А҆́зъ же мно́жествомъ млⷭ҇ти твоеѧ̀ , в̾ни́дꙋ в̾ до́мъ тво́й , поклоню́сѧ къ цр҃кви ст҃ѣ́й твое́й в̾ стра́сѣ твое́мъ . Гдⷭ҇и , наста́ви мѧ пра́вдою твое́ю , вра́гъ мои́хъ ра́ди и҆спра́ви пред̾ собо́ю пꙋ́ть мо́й . Ꙗ҆́кѡ нѣ́сть во ᲂу҆стѣ́хъ и҆́хъ и҆́стины , срⷣце и҆́хъ сꙋ́етно . Гро́бъ ѿве́рстъ горта́нь и҆́хъ , ꙗ҆зы́ки свои́ми льща́хꙋ , сꙋдѝ и҆́мъ бж҃е . Да ѿпадꙋ́тъ ѿ мы́слей свои́хъ , по мно́жествꙋ нече́стїѧ и҆́хъ и҆зри́ни ѧ҆̀ , ꙗ҆́кѡ прогнѣ́ваша тѧ̀ гдⷭ҇и . И҆ воз̾веселѧ́тсѧ всѝ ᲂу҆пова́ющїи на тѧ̀ , во́ вѣки воз̾ра́дꙋютсѧ , и҆ всели́шисѧ в̾ ни́хъ . И҆ похва́лѧтсѧ ѡ҆ тебѣ̀ лю́бѧщїи и҆́мѧ твоѐ , ꙗ҆́кѡ ты̀ бл҃гослови́ши пра́ведника . Гдⷭ҇и ꙗ҆́кѡ ѻ҆рꙋ́жїемъ бл҃говоле́нїѧ вѣнча́лъ є҆сѝ на́съ .

=ѱало́мъ , п҃ѳ . Г=дⷭ҇и прибѣ́жище бы́сть на́мъ в̾ ро́дъ и҆ ро́дъ . Пре́жде да́же гора́мъ не бы́ти , и҆ созда́тисѧ землѝ и҆ вселе́ннѣй , и҆ ѿ́ вѣка и҆ до́ вѣка ты̀ є҆сѝ . Не воз̾вратѝ чл҃ка во смире́нїе . и҆ ре́клъ є҆сѝ , ѡ҆брати́тесѧ сы́нове чл҃честїи . Ꙗ҆́кѡ ты́сѧща лѣ́тъ пред̾ ѻ҆чи́ма твои́ма гдⷭ҇и , ꙗ҆́кѡ де́нь вчера́шнїи и҆́же ми́мѡ и҆́де , и҆ стра́жа нощна́ѧ . Оу҆ничиже́нїѧ и҆́хъ є҆щѐ бꙋ́дꙋтъ . Оу҆́тро ꙗ҆́кѡ трава̀ ми́мѡ и҆́детъ , ᲂу҆́тро процвѣте́тъ и҆ пре́йдетъ , на́ вечеръ ѿпаде́тъ , ѡ҆жестѣ́етъ и҆ и҆́з̾схнетъ . Ꙗ҆́кѡ и҆счезо́хомъ гнѣ́вомъ твои́мъ , и҆ ꙗ҆́ростїю твое́ю смꙋти́хомсѧ . Положи́лъ є҆сѝ без̾зако́нїѧ на́ша пред̾ собо́ю . вѣ́къ на́шъ в̾ просвѣще́нїе лица̀ твоегѡ̀ . Ꙗ҆́кѡ всѝ дні́е на́ши ѡ҆скꙋдѣ́ша , и҆ гнѣ́вомъ твои́мъ и҆счезо́хомъ . Лѣ́та на́ша ꙗ҆́кѡ паꙋчи́на паꙋча́хꙋсѧ . дні́е лѣ́тъ на́шихъ , въ ни́хже се́дмьдесѧтъ лѣ́тъ . а҆́ще ли же в̾ си́лахъ , ѻ҆́смьдесѧтъ лѣ́тъ , и҆ мно́жае и҆́хъ трꙋ́дъ и҆ болѣ́знь . ꙗ҆́кѡ прїи́де кро́тость на ны̀ , и҆ нака́жемсѧ . Кто̀ свѣ́сть держа́вꙋ гнѣ́ва твоегѡ̀ , и҆ ѿ́ страха твоегѡ̀ ꙗ҆́рость твою̀ и҆счестѝ . Десни́цꙋ твою̀ та́кѡ скажи́ ми , и҆ ѡ҆кова́нныѧ се́рдцемъ въ мꙋ́дрости . Ѡ҆братѝ гдⷭ҇и , доко́лѣ ; и҆ ᲂу҆моле́нъ бꙋ́ди на рабы̀ своѧ̀ . И҆спо́лнихомсѧ заꙋ́тра млⷭ҇ти твоеѧ̀ гдⷭ҇и . и҆ воз̾ра́довахомсѧ и҆ воз̾весели́хомсѧ . Во всѧ̀ днѝ на́ша воз̾весели́хомсѧ , за́ дни в̾ нѧ́же смири́лъ ны є҆сѝ , и҆ лѣ́та в̾ нѧ́же ви́дѣхомъ ѕла́ѧ . И҆ при́зри на рабы̀ своѧ̀ , и҆ на дѣ́ла твоѧ̀ , и҆ наста́ви сы́ны и҆́хъ . И҆ бꙋ́ди свѣ́тлость гдⷭ҇а бг҃а на́шегѡ на на́съ , и҆ дѣ́ла рꙋ́къ на́шихъ и҆спра́ви на на́съ , и҆ дѣ́ло рꙋ́къ на́шихъ и҆спра́ви .

=ѱало́мъ , р҃ . М=и́лость и҆ сꙋ́дъ воспою̀ тебѣ̀ гдⷭ҇и . Пою̀ и҆ разꙋмѣ́ю в̾ пꙋтѝ непоро́чнѣ , когда̀ прїи́деши ко мнѣ̀ . Прехожда́хъ в̾ неѕло́бїи срⷣца моегѡ̀ , посредѣ̀ до́мꙋ моегѡ̀ . Не пред̾лага́хъ пред̾ ѻ҆чи́ма мои́ма , ве́щь законопрестꙋ́пнꙋ . творѧ́щїѧ престꙋпле́нїе воз̾ненави́дѣхъ . Не прильпѐ мнѣ̀ срⷣце лꙋка́во . ᲂу҆клонѧ́ющагосѧ ѿ менѐ лꙋка́ваго не позна́хъ . Ѡ҆клевета́ющаго та́й и҆́скренѧго своегѡ̀ , сегѡ̀ и҆з̾гонѧ́хъ . го́рдымъ ѻ҆́комъ и҆ несы́тымъ срⷣцемъ с̾ си́мъ не ꙗ҆дѧ́хъ . Ѻ҆́чи моѝ на вѣ́рныѧ землѝ , посажда́ти и҆́хъ с̾ собо́ю . Ходѧ́и по пꙋтѝ непоро́чнꙋ , се́й ми слꙋжа́ше . не живѧ́ше посредѣ̀ до́мꙋ моегѡ̀ , творѧ́и горды́ню . Глаго́лѧи не пра́веднаѧ , не и҆справлѧ́ше пред̾ ѻ҆чи́ма мои́ма . Во ᲂу҆́трїѧ и҆з̾бива́хъ всѧ̀ грѣ́шныѧ землѝ , потреби́ти ѿ́ града гдⷭ҇нѧ , всѧ̀ дѣ́лающїѧ без̾зако́нїе .

=сла́ва , и҆ ны́нѣ . а҆=ллилꙋ́їѧ а҆ллилꙋ́їѧ сла́ва тебѣ̀ бж҃е , =гⷤ . г=дⷭ҇и поми́лꙋй , =три́жды . с=ла́ва , ~тропа́рь , дню̀ , и҆лѝ ст҃о́мꙋ . =и҆ нн҃ѣ , боⷢ҇ . Ч=то́ тѧ нарече́мъ . =а҆́ще ли же по́стъ , пое́мъ на́ гласъ , ѕ҃ . З=аꙋ́тра ᲂу҆слы́ши гла́съ мо́й цр҃ю мо́й , и҆ бж҃е мо́й . =гⷤ . и҆ покло́ны , трѝ . сти́хъ : ꙗ҆́=кѡ к̾ тебѣ̀ помолю́сѧ гдⷭ҇и . =сти́хъ : г=л҃ы моѧ̀ внꙋшѝ гдⷭ҇и , разꙋмѣ́й зва́нїе моѐ . =сла́ва , и҆ ны́нѣ , боⷢ҇ . Ч=то́ тѧ нарече́мъ , ѽ ѡ҆бра́дованнаѧ ; не́бо , ꙗ҆́кѡ восїѧ́ла є҆сѝ сл҃нце пра́вдѣ . ра́й , ꙗ҆́кѡ возрасти́ла є҆сѝ цвѣ́тъ нетлѣ́нїѧ . дв҃ꙋ , ꙗ҆́кѡ пребыла̀ є҆сѝ нетлѣ́нна чⷭ҇таѧ ; мт҃рь , ꙗ҆́кѡ и҆мѣ́ла є҆сѝ на рꙋкꙋ̀ сн҃а всѣ́хъ бг҃а . тогѡ̀ молѝ спасти́сѧ дш҃а́мъ на́шимъ .

=а҆́щели по́стъ , сїѧ̀ два̀ тропарѝ пое́мъ , по три́жды , сти́хъ : С=топы̀ моѧ̀ напра́ви по словесѝ твоемꙋ̀ , и҆ да не ѡ҆долѣ́етъ ми всѧ́ко без̾зако́нїе . и҆зба́ви мѧ ѿ клеветы̀ чл҃ческїѧ , и҆ сохраню̀ за́повѣди твоѧ̀ . лицѐ твоѐ просвѣтѝ на раба̀ твоегѡ̀ , и҆ наꙋчи́ мѧ ѡ҆правда́нїемъ твои́мъ . ~Да и҆спо́лнѧтсѧ ᲂу҆ста̀ моѧ̀ похвалы̀ , ꙗ҆́кѡ да воспою̀ сла́вꙋ твою̀ , ве́сь де́нь велелѣ́потꙋ твою̀ . ~трⷭ҇то́е , и҆ по ѻ҆́ч҃е на́шъ . ~конда́къ дню̀ , и҆лѝ ст҃о́мꙋ , и҆лѝ пра́здникꙋ .

~Гдⷭ҇и поми́лꙋй , м҃ . =мл҃тва , вели́кагѡ васи́лїѧ . И҆́=же на всѧ́ко вре́мѧ , и҆ на всѧ́къ ча́съ , на́ нб҃си и҆ на землѝ , покланѧ́емыи и҆ сла́вимыи , бж҃е бл҃гі́и долготерпѣли́ве , и҆ многоми́лостиве , и҆́же пра́ведники любѧ̀ , и҆ грѣ́шныхъ ми́лꙋѧ , и҆́же всѣ́хъ зовы́и ко спасе́нїю , ѡ҆бѣща́нїѧ ра́ди бꙋ́дꙋщихъ бл҃гъ . са́мъ гдⷭ҇и прїимѝ моли́твы на́ша в̾ ча́съ сі́й , и҆ в̾ бл҃гости и҆спра́ви живо́тъ на́шъ , къ за́повѣдемъ твои́мъ . дш҃а на́ша ѡ҆свѧтѝ , и҆ тѣлеса̀ ѡ҆чи́сти . помышле́нїѧ и҆спра́ви , и҆ мы́сли ѡ҆чи́сти . ра́зꙋмъ ᲂу҆цѣло мꙋ́дри , и҆ и҆стрезвѝ , и҆ и҆зба́ви на́съ ѿ всѧ́кїѧ ско́рби , ѕо́лъ и҆ болѣ́зней , и҆ дш҃е́вныхъ страсте́й . и҆ ѡ҆градѝ на́съ ст҃ы́ми а҆́гг҃лы твои́ми , ꙗ҆́кѡ да ѡ҆полче́нїемъ и҆́хъ соблюда́еми и҆ наставлѧ́еми , дости́гнемъ во є҆ди́нство вѣ́ры , и҆ в̾ ра́зꙋмъ неприкоснове́нныѧ ти сла́вы , ꙗ҆́кѡ бл҃гослове́нъ є҆сѝ во́ вѣки , а҆ми́нь .

~Гдⷭ҇и поми́лꙋй , =гⷤ . сла́ва , и҆ ны́нѣ . Ч=естнѣ́йшꙋю херꙋви́мъ , и҆ сла́внѣйшꙋю вои́стинꙋ серафи́мъ , без̾ и҆стлѣ́нїѧ бг҃а сло́ва ро́ждьшꙋю , сꙋ́щꙋю бцⷣꙋ тѧ̀ велича́емъ =[покло́нъ]. и҆́=менемъ гдⷭ҇нимъ бл҃гословѝ ѻ҆́ч҃е . =і҆єре́й , гл҃етъ : З=а мл҃твъ ст҃ы́хъ ѻ҆ц҃ъ на́шихъ , гдⷭ҇и і҆с҃е хрⷭ҇тѐ сн҃е бж҃їи поми́лꙋй на́съ . =ѱало́мщикъ гл҃етъ : а҆=ми́нь . =та́же , моли́тва : Х=рⷭ҇тѐ свѣ́те и҆́стинныи , и҆́же просвѣ ща́ѧ и҆ ѡ҆свѣща́ѧ всѧ́когѡ чл҃ка грѧдꙋ́щагѡ в̾ ми́ръ , да зна́менаетсѧ на на́съ свѣ́тъ лица̀ твоегѡ̀ гдⷭ҇и , ꙗ҆́кѡ да в̾не́мъ ходѧ́ще ᲂу҆́зримъ свѣ́тъ , неприкоснове́нныѧ тѝ сла́вы , и҆спра́ви стопы̀ на́ша , к̾ дѣ́ланїю за́повѣдей твои́хъ , мл҃твами пречⷭ҇тыѧ тѝ мт҃ре , и҆ всѣ́хъ ст҃ы́хъ твои́хъ , ꙗ҆́кѡ бл҃гослове́нъ є҆сѝ во́ вѣки , а҆ми́нь . =и҆ коне́чныи ѿпꙋ́стъ .=

А҆́=щели по́стъ , по ѻ҆́ч҃е на́шъ , гл҃ютсѧ тропарѝ : гла́съ , д҃ . С=ко́рѡ пред̾варѝ да́же непорабо́тимсѧ , врази́ бо хꙋ́лѧтъ тѧ , и҆ претѧ́тъ на́мъ хрⷭ҇тѐ бж҃е . но поразѝ крⷭ҇то́мъ свои́мъ борю́щихсѧ с̾ на́ми . да разꙋмѣ́ютъ , коли́кѡ мо́жетъ правосла́вныхъ вѣ́ра , мл҃твами бцⷣы , є҆ди́не чл҃колю́бче . =сла́ва . гла́съ , ѕ҃ . П=ремꙋ́дрости наста́вниче , и҆ смы́слꙋ да́вче , немꙋ́дрымъ наказа́телю , и҆ ни́щимъ защи́тителю , ᲂу҆твердѝ и҆ вразꙋмѝ срⷣце моѐ влⷣко . ты̀ да́ждь ми сло́во , є҆́же ѻ҆́ч҃ее є҆диноро́дное сло́во . се́бо ᲂу҆стна́ма мои́ма невоз̾браню̀ , є҆́же зва́ти тѝ , млⷭ҇тиве поми́лꙋй мѧ па́дшагѡ . =и҆ ны́нѣ . П=ресла́внꙋю хрⷭ҇то́вꙋ мт҃рь , и҆ ст҃ы́хъ а҆́гг҃лъ ст҃ѣ́йшꙋ , немо́лчнѡ воспое́мъ се́рдцемъ и҆ ᲂу҆стна́ми , бцⷣꙋ тѧ̀ и҆сповѣ́дающе , ꙗ҆́кѡ вои́стинꙋ ро́ждьшꙋю на́мъ бг҃а воплоще́на , и҆ молѧ́щꙋюсѧ непреста́ннѡ , ѡ҆ дш҃а́хъ на́шихъ . ~Гдⷭ҇и поми́лꙋй , м҃ . ~И҆́же на всѧ́ко вре́мѧ .= г=дⷭ҇и поми́лꙋй , гⷤ . =сла́ва , и҆ ны́нѣ , ч=естнѣ́йшꙋю херꙋви́мъ . ~и҆́менемъ гдⷭ҇нимъ бл҃гословѝ ѻ҆́ч҃е . =і҆єре́й гл҃етъ : б=ж҃е ᲂу҆ще́дри ны . ~и҆твори́мъ вели́кїѧ покло́ны , с̾ мл҃твою ст҃а́гѡ є҆фре́ма . и҆ про́чихъ , в҃і , мета́нїй . и҆ па́ки вышепи́саннꙋю мл҃твꙋ , гдⷭ҇и и҆ влⷣко животꙋ̀ моемꙋ̀ , всю̀ до конца̀ , и҆ покло́нъ , є҆ди́нъ . ~трⷭ҇то́е , =и҆= по ѻ҆́ч҃е на́шъ , гдⷭ҇и поми́лꙋй , в҃і . =и҆ моли́тва : Х=рⷭ҇тѐ свѣ́те и҆́стинныи , и҆́же просвѣ ща́ѧ и҆ ѡ҆свѣща́ѧ всѧ́когѡ чл҃ка грѧдꙋ́щагѡ в̾ ми́ръ , да зна́менаетсѧ на на́съ свѣ́тъ лица̀ твоегѡ̀ гдⷭ҇и , ꙗ҆́кѡ да в̾не́мъ ходѧ́ще ᲂу҆́зримъ свѣ́тъ , неприкоснове́нныѧ тѝ сла́вы , и҆спра́ви стопы̀ на́ша , к̾ дѣ́ланїю за́повѣдей твои́хъ , мл҃твами пречⷭ҇тыѧ тѝ мт҃ре , и҆ всѣ́хъ ст҃ы́хъ твои́хъ , ꙗ҆́кѡ бл҃гослове́нъ є҆сѝ во́ вѣки , а҆ми́нь . =та́же , ѻ҆=бы́чныи ѿпꙋ́стъ днѧ̀ тогѡ̀ , =и҆= настоѧ́щагѡ ст҃а́гѡ .

