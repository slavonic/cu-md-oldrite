=мѣ́сецъ і҆ю́нь .=
{{text_align=center}}

\[а҃\] С=т҃а́гѡ мч҃нка і҆ꙋсти́на филᲂсо́фа , и҆ и҆́же с̾ни́мъ . а҆ллилꙋ́їѧ . кᲂнда́къ . гла́съ , в҃ .= ~Премꙋ́дро стїю бжⷭ҇твеныхъ ти слᲂве́съ і҆ꙋсти́не , цр҃кви бж҃їѧ всѧ̀ ᲂу҆краси́вшисѧ , и҆ житїѧ̀ свѣ́тлᲂстїю ми́ръ ѡ҆свѣща́ѧ . и҆з̾лїѧ́ны же ра́ди кро́ви вѣне́цъ прїе́мъ , со а҆́гг҃лы пред̾стᲂѧ̀ хрⷭ҇то́ви . мᲂлѝ непреста́ннѡ ѡ҆ всѣ́хъ на́съ .

=🕂= П=рпⷣбнагѡ ѻ҆ц҃а на́шегѡ дїѡнѵ́сїѧ , глꙋши́ц кагѡ но́вагѡ чꙋдᲂтво́рца . трᲂпа́рь . гла́съ , а҃ .= ~Бжⷭ҇твенᲂю любо́вїю ѿ ю҆́нᲂсти распала́емъ , дїѡнѵ́сїе прпⷣбне . всѧ̀ ꙗ҆́же в̾ ми́рѣ кра́снаѧ вᲂз̾ненави́дѣвъ , хрⷭ҇та̀ є҆ди́нагѡ вᲂз̾люби́лъ є҆сѝ . и҆ сегѡ̀ ра́ди во внꙋ́треннюю пꙋсты́ню всели́сѧ , со ѕвѣрьмѝ живы́и , ве́сь хрⷭ҇то́ви бы́въ . ѿ ню́дꙋ же и҆ всеви́дѧщее ѻ҆́ко твᲂѧ̀ трꙋды̀ ви́дѣвъ , да́рᲂмъ чꙋде́съ и҆ по преставле́нїи ѡ҆бᲂгати́лъ тѧ є҆́сть . и҆ сегѡ̀ ра́ди вᲂпїе́мъ тѝ , мᲂлѝ непреста́ннѡ ѡ҆ всѣ́хъ , и҆́же честнꙋ́ю па́мѧть твᲂю̀ , при́снѡ в̾ пѣ́снехъ пᲂчита́ющихъ . =кᲂнда́къ . гла́съ , и҃ . Къ= бг҃ꙋ всѐ свᲂѐ ᲂу҆́мнᲂе жела́нїе впери́въ , и҆ тᲂмꙋ̀ невᲂзвра́тнѡ ѿ дш҃и пᲂслѣ́дᲂвалъ є҆сѝ . в̾ пꙋсты́ню всели́всѧ , а҆́гг҃льскᲂе житїѐ по́живъ . мно́гимъ пꙋ́ть бы́въ ко спасе́нїю . сегѡ̀ ра́ди и҆ хрⷭ҇то́съ тебѐ прᲂсла́ви , и҆ да́рᲂмъ и҆сцѣле́нїи чꙋде́съ ѡ҆бᲂгатѝ . тѣ́мже ти всѝ вᲂпїе́мъ , ра́дꙋисѧ дїѡнѵ́сїе прпⷣбне , пꙋсты́нныи жи́телю .

\[в҃\] И҆́=же во ст҃ы́хъ ѻ҆ц҃а на́шегѡ ники́фᲂра , патрїа́рха кᲂнстанти́на гра́да . трᲂпа́рь . гла́съ , д҃ .= ~Пра́вило вѣ́рѣ , и҆ ѻ҆́бразъ кро́тᲂсти , вᲂз̾держа́нїю ᲂу҆чи́телѧ , ꙗ҆ви́ тѧ гдⷭ҇ь ста́дꙋ свᲂемꙋ̀ , ꙗ҆́же веще́мъ и҆́стина . сегѡ̀ ра́ди стѧжа́въ смире́нїемъ высо́каѧ , нището́ю бᲂга́таѧ , ѻ҆́ч҃е на́шъ ст҃лю ники́фᲂре , мᲂлѝ хрⷭ҇та̀ бг҃а , спасти́сѧ дш҃а́мъ на́шимъ . =дрꙋгі́и , трᲂпа́рь . гла́съ , д҃ .= ~И҆́же первᲂро́днагѡ ца́рства ѻ҆ц҃ъ , правᲂвѣ́рныѧ слꙋ́жбы па́стырь бы́сть прпⷣбне , цр҃ѧ гра́да цр҃кве всѣ́хъ мт҃ре , ꙗ҆ви́сѧ свѣти́льникъ ники́фᲂре , мᲂлѝ хрⷭ҇та̀ бг҃а да спасе́тъ дш҃а на́ша . =кᲂнда́къ . гла́съ , д҃ .= ~Пᲂбѣ́дныи вѣне́цъ ѽ ники́фᲂре , съ нб҃сѐ дне́сь ꙗ҆́кѡ прїе́мъ ѿ́ бг҃а . спаса́й вѣ́рᲂю чтꙋ́щїѧ тѧ̀ , ꙗ҆́кѡ ст҃лѧ хрⷭ҇то́ва и҆ ᲂу҆чи́телѧ .

=🕂= С=т҃а́гѡ великᲂмч҃нка і҆ѡа́нна но́вагѡ . трᲂпа́рь . гла́съ , д҃ .= ~Житїѐ є҆́же на землѝ до́брѣ ѡ҆кᲂрмлѧ́ѧ страда́льче , млⷭ҇тынѧми и҆ ча́стыми мᲂли́твами и҆ слеза́ми . па́ки же ко страда́нїю мꙋ́жески ᲂу҆стреми́сѧ , пе́рс̾скᲂе ѡ҆бличи́лъ є҆сѝ нече́стїе . тѣ́мже цр҃кви бы́сть ᲂу҆тверже́нїе , и҆ хрⷭ҇тїа́нѡмъ пᲂхвала̀ , і҆ѡа́нне приснᲂпа́мѧтне . =кᲂнда́къ . гла́съ , д҃ .= ~Мᲂрскꙋ́ю пла́ваѧ пꙋчи́нꙋ кꙋ́плею ѿ вᲂсто́ка к̾ сѣ́верꙋ тща́шесѧ . но бг҃ᲂви призва́вшꙋ тѧ̀ , ꙗ҆́кᲂже матѳе́й мы́тницꙋ , ты́ же кꙋ́плю ѡ҆ста́вль , и҆ тᲂмꙋ̀ пᲂслѣ́дᲂва кро́вїю мꙋче́нїѧ , вре́менными и҆скꙋпи́въ непрᲂхᲂди́маѧ . и҆ вѣне́цъ нᲂсѧ̀ непᲂбѣди́мыи .

\[г҃\] С=т҃а́гѡ мꙋ́ченика лꙋкїа́на , и҆ и҆́же с̾ ни́мъ . а҆ллилꙋ́їѧ .=

=🕂= С=т҃а́гѡ бл҃гᲂвѣ́рнагѡ цр҃е́вича дими́трїѧ . трᲂпа́рь . гла́съ , г҃ .= ~Дне́сь вельмѝ хва́литсѧ , црⷭ҇твꙋющїи гра́дъ мᲂсква̀ , и҆мѣ́ѧ в̾ себѣ̀ пра́ведныѧ твᲂѧ̀ мо́щи , бл҃гᲂвѣ́рне цр҃е́вичꙋ дими́трїе . ꙗ҆́кѡ цвѣ́ти бл҃гᲂꙋха́ннїи пребыва́еми во ст҃ѣ́мъ хра́мѣ , прᲂсвѣще́нїе пᲂдаю́тъ , дш҃а́мъ и҆ тѣ́лᲂмъ на́шимъ . тѣ́мъ ра́дᲂстнѡ тѧ̀ вᲂсхвалѧ́емъ , и҆ честно́е принесе́нїе мᲂще́й твᲂи́хъ , вѣ́рнѡ пᲂчита́емъ . и҆ мо́лимъ тѧ̀ , мᲂлѝ хрⷭ҇та̀ бг҃а дарᲂва́ти на́мъ ве́лїю млⷭ҇ть . =кᲂнда́къ . гла́съ , д҃ .= ~Ꙗ҆́кѡ пресвѣ́тлаѧ ѕвѣзда̀ , ꙗ҆ви́лсѧ є҆сѝ дне́сь , в̾ црⷭ҇твꙋющемъ гра́дѣ мᲂсквѣ̀ , бл҃гᲂвѣ́рне цр҃е́виче дими́трїе , сїѧ́ѧ пра́ведными свᲂи́ми мᲂщьмѝ . к̾ ни́мже притека́юще и҆сцѣле́нїѧ да́ръ прїе́млемъ , и҆ гл҃емъ , ра́дꙋисѧ всекра́сне дш҃е́ю , бл҃гᲂро́дне дими́трїе , ꙗ҆́кѡ прїѧ́лъ є҆сѝ ѿ́ бг҃а ве́лїи сі́и да́ръ , и҆ вѣне́цъ нетлѣ́нныи .

\[д҃\] И҆́=же во ст҃ы́хъ ѻ҆ц҃а на́шегѡ митрᲂфа́на , а҆рхїє҆пкⷭ҇па кᲂнстанти́на гра́да . трᲂпа́рь . гла́съ , д҃ .= ~Пра́вило вѣ́рѣ , и҆ ѻ҆́бразъ кро́тᲂсти , вᲂз̾держа́нїю ᲂу҆чи́телѧ , ꙗ҆ви́ тѧ гдⷭ҇ь ста́дꙋ свᲂемꙋ̀ , ꙗ҆́же веще́мъ и҆́стина . сегѡ̀ ра́ди стѧжа́въ смире́нїемъ высо́каѧ , нището́ю бᲂга́таѧ , ѻ҆́ч҃е на́шъ ст҃лю митрᲂфа́не , мᲂлѝ хрⷭ҇та̀ бг҃а , спасти́сѧ дш҃а́мъ на́шимъ . =кᲂнда́къ . гла́съ , д҃ .= ~Ѿ младе́нства ꙗ҆ви́лсѧ є҆сѝ че́стенъ сᲂсꙋ́дъ , ст҃ль бы́въ и҆з̾бра́нъ бг҃ᲂви . є҆мꙋ́же с̾ весе́лїемъ взыва́ше , ра́венъ є҆сѝ хрⷭ҇тѐ ѻ҆ц҃ꙋ и҆ дх҃ᲂви .

\[є҃\] С=т҃а́гѡ сщ҃еннᲂмꙋ́ченика дѡрᲂѳе́ѧ , є҆пкⷭ҇па ти́рскагѡ . а҆ллилꙋ́їѧ . кᲂнда́къ . гла́съ , є҃ .= ~Дᲂбрᲂдѣ́тельми сїѧ́ѧ , и҆ бжⷭ҇твеными ᲂу҆че́нїи па́че сл҃нца страда́нїи бл҃же́нне ѡ҆блиста́лъ є҆сѝ . и҆ прᲂсвѣти́лъ є҆сѝ зе́млю дѡрᲂѳе́е , ѿгна́въ мглꙋ̀ мнᲂгᲂбо́жїѧ , и҆ лю́тыѧ є҆́реси . сегѡ̀ ра́ди па́мѧть твᲂю̀ свѣ́тлѡ пра́зднꙋемъ .

\[ѕ҃\] П=рпⷣбнагѡ ѻ҆ц҃а на́шегѡ висарїѡ́на . и҆ прпⷣбнагѡ ѻ҆ц҃а на́шегѡ и҆ларїѡ́на далма́тска гѡ . а҆ллилꙋ́їѧ . кᲂнда́къ , и҆ларїѡ́нꙋ . гла́съ , в҃ .= ~Ѻ҆гра́ды живᲂно́сныѧ тѝ па́жити , па́стырски невреди́мо ста́до сᲂблюдѐ . и҆ ꙗ҆ви́сѧ высᲂто́ю дѣ́лъ вели́къ , но́выи и҆ларїѡ́не . по бл҃гᲂче́стїи мно́ги мꙋ́ки и҆ ско́рби прїе́мъ . тѣ́мъ во всера́дᲂстныи живо́тъ всели́сѧ , го́рнѧгѡ сїѡ́на . мᲂлѝ за ны̀ прпⷣбне . =кᲂнда́къ , висарїѡ́нꙋ . гла́съ , в҃ .= ~Вы́шнихъ си́лъ пᲂдража́въ прпⷣбне , ѻ҆́бразъ пти́чь житїѐ по́живъ . вре́меннаѧ в̾ забы́тїи пᲂлᲂжи́въ непреста́ннымъ жела́нїемъ влеко́мъ , къ нбⷭ҇нымъ дᲂбро́тамъ хрⷭ҇та̀ цр҃ѧ , до́ндеже тᲂгѡ̀ дᲂсти́гъ висарїѡ́не . мᲂлѝ непреста́ннѡ ѡ҆ всѣ́хъ на́съ .

\[з҃\] С=т҃а́гѡ мꙋ́ченика ѳеѡдо́та а҆гки́рскагѡ . а҆ллилꙋ́їѧ .=

\[и҃\] 🕃 С=т҃а́го великᲂмч҃нка ѳео́дѡра стратила́та . трᲂпа́рь . гла́съ , д҃ .= ~Во́иньствᲂмъ и҆́стиннымъ страстᲂте́рпче , нбⷭ҇нагѡ цр҃ѧ вᲂєво́дᲂ , преᲂу҆до́бренъ бы́сть ѳео́дѡре . ѻ҆рꙋ́жїемъ бо вѣ́ры ѡ҆пᲂлчи́сѧ мꙋ́дре , и҆ пᲂтреби́лъ є҆сѝ бѣсо́вскїѧ пᲂлкѝ , и҆ пᲂбѣдᲂно́сенъ ꙗ҆ви́сѧ страда́лецъ . тѣ́мже тѧ̀ вѣ́рᲂю прⷭ҇нѡ ᲂу҆бл҃жа́емъ . =кᲂнда́къ . гла́съ , в҃ .= ~Мꙋ́жествᲂмъ дш҃и в̾ вѣ́рꙋ ѡ҆бо́лксѧ є҆сѝ , и҆ гл҃ъ бж҃їи ꙗ҆́кᲂже кᲂпїѐ в̾ рꙋ́кꙋ прїе́мъ , врага̀ ᲂу҆ѧзви́лъ є҆сѝ , въ мꙋ́ченицѣхъ вели́кїи ѳео́дѡре . с̾ни́ми хрⷭ҇та̀ бг҃а мᲂлѧ̀ непреста́й ѡ҆ всѣ́хъ на́съ .

=🕂= С=т҃ы́хъ кн҃зе́й васи́лїѧ и҆ кᲂнстанти́на ꙗ҆рᲂсла́вскихъ . трᲂпа́рь . гла́съ , в҃ .= ~Ва́ше ѻ҆те́чество хва́литсѧ , ѡ҆багре́нїемъ крᲂве́й ва́шихъ . цр҃кви же бж҃їѧ ра́дꙋетсѧ , прїе́мши тѣлеса̀ ва́ша . лю́дїе пѣ́сненыи ли́къ сᲂста́вльше , дх҃о́внᲂю цѣвни́цею вᲂпїю́тъ . ликꙋ́й васи́лїе , ра́дꙋисѧ кᲂнстанти́не , ꙗ҆рᲂсла́влю сла́ва , и҆ все́й рꙋсі́и ра́дᲂсть . =дрꙋгі́и , трᲂпа́рь . гла́съ , и҃ .= ~Вᲂз̾вы́сившесѧ на дᲂбрᲂдѣ́тель , к̾ жела́нїю кра́йнемꙋ , и҆ дᲂстиго́ста к̾ нбⷭ҇нѣй высᲂтѣ̀ , бл҃гᲂвѣ́рнаѧ вели́каѧ кн҃зѧ , васи́лїе и҆ кᲂнстанти́не . и҆ без̾стра́стнымъ житїе́мъ ᲂу҆краси́ста дш҃а свᲂѧ̀ . пᲂще́нїемъ же и҆зрѧ́днѡ пᲂбѣди́ста бѣсо́вскїѧ пᲂлкѝ . и҆ вᲂспрїѧ́ста чи́стꙋю со́вѣсть , в̾ мл҃твахъ ꙗ҆́кѡ беспло́тнаѧ пребы́ста . вᲂсїѧ́ста в̾ ми́рѣ , а҆́ки сл҃нце пресла́внаѧ , мᲂли́та спасти́сѧ дш҃а́мъ на́шимъ .

=кᲂнда́къ . гла́съ , д҃ .= ~Ꙗ҆́кѡ цвѣ́ти честні́и разли́чнїи , в̾ ра́йстѣй пи́щи прᲂцвѣ́тша , невеще́ственᲂ , ѻ҆те́чествꙋ свᲂемꙋ̀ , сла́вꙋ ве́лїю , и҆ сро́дникѡмъ пᲂхвалꙋ̀ и҆ че́сть , ꙗ҆́вльша всеи́стиннаѧ пᲂбѣ́дника , вели́кїи васи́лїе , и҆ сла́вныи кᲂнстанти́не . но ᲂу҆́бѡ непреста́йта мᲂлѧ́щесѧ ѡ҆́градѣ ва́ю , и҆ ѡ҆ всѣ́хъ рабѣ́хъ свᲂи́хъ , и҆зба́вити и҆́хъ ѿ напа́стей и҆ бѣ́дъ , и҆ всѧ́кихъ лю́тыхъ ѡ҆б̾хᲂжде́нїи вᲂпїю́щимъ ва́ма , ра́дꙋйтасѧ гра́дꙋ на́шемꙋ ꙗ҆рᲂсла́влю , вели́кᲂе ᲂу҆тверже́нїе .

\[ѳ҃\] 🕃 И҆́=же во ст҃ы́хъ ѻ҆ц҃а на́шегѡ кири́ла , а҆рхїє҆пкⷭ҇па а҆леѯа́ндрскагѡ . трᲂпа́рь . гла́съ , и҃ .= ~Правᲂсла́вїѧ наста́вниче , бл҃гᲂче́стїѧ ᲂу҆чи́телю и҆ чистᲂтѣ̀ . вселе́ннѣй свѣти́льниче , а҆рхїєре́ѡмъ бг҃ᲂдх҃нᲂве́ннᲂе ᲂу҆дᲂбре́нїе , кири́ле премꙋ́дре . ᲂу҆че́нїемъ бо свᲂи́мъ всѧ̀ прᲂсвѣти́лъ є҆сѝ . цѣвни́це дх҃о́внаѧ . мᲂлѝ хрⷭ҇та̀ бг҃а , спасти́сѧ дш҃а́мъ на́шимъ . =кᲂнда́къ . гла́съ , ѕ҃ .= ~Бе́зднꙋ на́мъ ᲂу҆че́нїи бг҃ᲂсло́вїѧ и҆стᲂчи́лъ є҆сѝ , ꙗ҆́вѣ ѿ и҆сто́чникъ сп҃сᲂвъ , є҆́реси пᲂгрꙋжа́ющꙋ бл҃же́нне кири́ле . и҆ ста́до невреди́мо ѿ тревᲂлне́нїѧ спаса́ющꙋ . страна́мъ бо ты̀ прпⷣбне є҆сѝ наста́вникъ , ꙗ҆́кѡ бжⷭ҇твенаѧ ꙗ҆влѧ́ѧ .

=🕂= П=рпⷣбнагѡ ѻ҆ц҃а на́шегѡ кири́ла , и҆гꙋ́мена бѣлᲂѡ҆зе́рскагѡ . трᲂпа́рь . гла́съ , а҃ .= ~Ꙗ҆́кѡ крѵ́нъ в̾ пꙋсты́ни дв҃дски прᲂцвѣ́лъ є҆сѝ ѻ҆́ч҃е кири́ле , ѕлᲂстра́стїѧ те́рнїе и҆скᲂренѧ́ѧ . и҆ со́бралъ є҆сѝ в̾ не́й ᲂу҆чени́къ мно́жествᲂ , стра́хᲂмъ бж҃їимъ и҆ ᲂу҆че́нїемъ твᲂи́мъ наставлѧ́емыхъ , и҆́хже и҆ до кᲂнца̀ ꙗ҆́кѡ чадᲂлюби́выи ѻ҆ц҃ъ не ѡ҆ста́ви пᲂсѣща́ѧ . да всѝ вᲂпїе́мъ ти , сла́ва да́вшемꙋ ти крѣ́пᲂсть , сла́ва вѣнча́вшемꙋ тѧ , сла́ва даю́щемꙋ тᲂбо́ю всѣ́мъ и҆сцѣле́нїе . =кᲂнда́къ . гла́съ , и҃ .= ~Ꙗ҆́кѡ преѡ҆би́дѣвъ тлѣ́ннаѧ , и҆ до́лꙋ влекꙋ́щаѧ мꙋдрᲂва́нїѧ ѻ҆́ч҃е , и҆ къ вы́шнемꙋ тече́нїю ра́дᲂстнѡ ᲂу҆стреми́лсѧ є҆сѝ . и҆ та́мѡ со ст҃ы́ми прест҃ѣ́й трⷪ҇цѣ пред̾стᲂѧ̀ , мᲂлѝ ѿ вра́гъ сᲂхрани́тисѧ ста́дꙋ твᲂемꙋ̀ . ꙗ҆́кѡ да ст҃о́е твᲂѐ ᲂу҆спе́нїе пра́зднꙋюще вᲂпїе́мъ , ра́дꙋисѧ пребл҃же́нне кири́ле ѻ҆́ч҃е на́шъ .

\[і҃\] С=т҃а́гѡ сщ҃еннᲂмꙋ́ченика тимѡѳе́ѧ , є҆пкⷭ҇па прꙋ́с̾скагѡ . а҆ллилꙋ́їѧ .=

\[а҃і\] С=т҃ы́хъ а҆пⷭ҇лъ , варѳᲂлᲂмѣ́ѧ и҆ варна́вы . трᲂпа́рь . гла́съ , г҃ .= ~А҆пⷭ҇ли ст҃і́и , мᲂли́те млⷭ҇тивагѡ бг҃а , да грѣхо́въ ѡ҆ставле́нїе пᲂда́стъ дш҃а́мъ на́шимъ . =кᲂнда́къ , варфᲂлᲂмѣ́ю . гла́съ , д҃ .= ~Ꙗ҆ви́сѧ дне́сь сл҃нце цр҃кви , ᲂу҆че́нїѧ свѣтлᲂстьмѝ , и҆ чꙋдесы̀ стра́шными , прᲂсвѣща́ѧ чтꙋ́щїѧ тѧ̀ , варфᲂлᲂмѣ́е гдⷭ҇нь а҆пⷭ҇ле . =кᲂнда́къ , варна́вѣ . гла́съ , в҃ .= ~Гдⷭ҇нь бы́лъ є҆сѝ всеи́стинныи слꙋжи́тель , и҆ пред̾ста́тель пᲂказа́сѧ седми́десѧтимъ . в̾кꙋ́пѣ же бы́лъ є҆сѝ и҆ с̾ па́влᲂмъ в̾ пꙋ́ть пра́выи , прᲂпᲂвѣ́давше сп҃сᲂво прише́ствїе . сегѡ̀ ра́ди пѣ́сньми твᲂю̀ бжⷭ҇твенꙋю па́мѧть , варна́во пᲂчита́емъ .

\[в҃і\] 🕃 П=рпⷣбнагѡ ѻ҆ц҃а на́шегѡ ѻ҆нꙋ́фрїѧ . и҆ прпⷣбнагѡ ѻ҆ц҃а на́шегѡ петра̀ а҆ѳѡ́нскагѡ . трᲂпа́рь , ѻ҆нꙋ́фрїю . гла́съ , а҃ .= ~Жела́нїемъ дх҃о́внымъ пꙋсты́ню дᲂсти́глъ є҆сѝ , бг҃ᲂмꙋ́дре ѻ҆нꙋ́фрїе . и҆ ꙗ҆́кѡ беспло́тенъ в̾то́й мнᲂгᲂлѣ́тнѣ пᲂдви́гсѧ трꙋ́днѣ , сревнꙋ́ѧ прᲂро́кᲂма и҆лїѝ и҆ крⷭ҇тлю . и҆ ѿ рꙋкꙋ̀ а҆́гг҃льскꙋю та́инъ бжⷭ҇твеныхъ насла́ждьсѧ . и҆ ны́нѣ во́ свѣтѣ ст҃ы́ѧ трⷪ҇цы веселѧ́сѧ , мᲂлѝ прпⷣбне спасти́сѧ на́мъ , твᲂю̀ па́мѧть пᲂчита́ющимъ . =трᲂпа́рь , петрꙋ̀ . гла́съ , д҃ .= ~Ми́ра ѡ҆ста́вилъ є҆сѝ пе́тре гдⷭ҇а ра́ди свᲂегѡ̀ , и҆ крⷭ҇тъ вᲂспрїе́мъ на ра́мо свᲂѐ . на́ гᲂрꙋ дᲂсти́глъ є҆сѝ а҆ѳѡ́нскꙋю , ꙗ҆́кᲂже дре́вле ѳезви́тѧнинъ и҆лїѧ̀ . и҆ в̾не́й пребы́въ , пᲂще́нїемъ и҆ мл҃твами и҆ бдѣ́нїемъ , бг҃а млⷭ҇тива твᲂрѧ̀ , и҆ пречⷭ҇тꙋю бцⷣꙋ мᲂле́бницꙋ пред̾лага́ѧ . сегѡ̀ ра́ди вᲂпїе́мъ ти , мᲂлѝ хрⷭ҇та̀ бг҃а , да спасе́тъ дш҃а на́ша . =кᲂнда́къ , ѻ҆нꙋ́фрїю . гла́съ , г҃ .= ~Сїѧ́нїемъ дх҃а прест҃а́гѡ , мꙋ́дре ѻ҆нꙋ́фрїе прᲂсвѣ́щьсѧ , ѡ҆ста́вилъ є҆сѝ ꙗ҆́же в̾ житїѝ мᲂлвы̀ . пꙋсты́ню же дᲂсти́гъ прпⷣбне ѻ҆́ч҃е , вᲂз̾весели́лъ є҆сѝ и҆́же надᲂвсѣ́ми бг҃а и҆ зижди́телѧ . сегѡ̀ ра́ди прᲂславлѧ́етъ тѧ хрⷭ҇то́съ бл҃же́нне , вели́кїи дарᲂда́тель . =кᲂнда́къ , петрꙋ̀ . гла́съ , в҃ .= ~ᲂу҆дали́въ себѐ чл҃ческагѡ сᲂжи́тельства . в̾ пеще́рахъ ка́менныхъ и҆ разсѣда́нїихъ по́жилъ є҆сѝ , жела́нїемъ бжⷭ҇твенымъ , и҆ любо́вїю пе́тре гдⷭ҇а свᲂегѡ̀ . ѿ него́же вѣне́цъ прїѧ́тъ , мᲂлѝ непреста́ннѡ ѡ҆ всѣ́хъ на́съ .

\[г҃і\] С=т҃ы́ѧ мч҃нцы а҆кили́ны . и҆ и҆́же во ст҃ы́хъ ѻ҆ц҃а на́шегѡ трифи́лїѧ , є҆пкⷭ҇па левкꙋсі́йскагѡ . трᲂпа́рь . гла́съ , д҃ .= ~А҆́гница твᲂѧ̀ і҆с҃е а҆кили́на , зᲂве́тъ ве́лїемъ гла́сᲂмъ , тебѐ женишѐ мо́й лю́бѧщи , и҆ и҆́щꙋщи страждꙋ̀ и҆ с̾распина́юсѧ , и҆ с̾пᲂгреба́юсѧ кр҃ще́нїемъ твᲂи́мъ , и҆ мꙋ́кꙋ прїимꙋ̀ тебѐ ра́ди , да црⷭ҇твꙋю с̾ тᲂбо́ю , и҆ ᲂу҆мира́ю наде́ждꙋ и҆мѣ́ѧ на тѧ̀ , ꙗ҆́кѡ да живꙋ̀ ᲂу҆ тебѐ . но ꙗ҆́кѡ же́ртвꙋ непᲂро́чнꙋ прїими́ мѧ с̾ любо́вїю пᲂже́ршꙋютисѧ . тᲂѧ̀ мл҃твами хрⷭ҇тѐ бж҃е , спасѝ дш҃а на́ша . =трᲂпа́рь , ст҃лю . гла́съ , д҃ .= ~Пра́вило вѣ́рѣ , и҆ ѻ҆́бразъ кро́тᲂсти , вᲂз̾держа́нїю наста́вника , ꙗ҆ви́ тѧ гдⷭ҇ь ста́дꙋ твᲂемꙋ̀ , ꙗ҆́же веще́мъ и҆́стина . сегѡ̀ ра́ди стѧжа́въ смире́нїемъ высо́каѧ , и҆ нището́ю бᲂга́таѧ . ѻ҆́ч҃е на́шъ трифи́лїе , мᲂлѝ хрⷭ҇та̀ бг҃а , спасти́сѧ дш҃а́мъ на́шимъ . =кᲂнда́къ . гла́съ , в҃ .= ~Дв҃ьства твᲂегѡ̀ дᲂбро́тами , пред̾ѡ҆чи́стивши дш҃ꙋ си . и҆ на высᲂтꙋ̀ мꙋче́нїемъ вᲂстечѐ а҆кили́но всечестна́ѧ , любо́вїю жениха̀ свᲂегѡ̀ хрⷭ҇та̀ ᲂу҆ѧзви́вшисѧ . є҆мꙋ́же со а҆́гг҃лы пред̾стᲂи́ши веселѧ́щисѧ . с̾ ни́миже непреста́й мᲂлѧ́сѧ ѡ҆ всѣ́хъ на́съ . =кᲂнда́къ , ст҃лю . гла́съ , и҃ .= ~И҆з̾рѧ́дствᲂмъ житїѧ̀ чистᲂтꙋ̀ дв҃ьства прїе́мъ трифи́лїе , первᲂпресто́льникъ пᲂказа́сѧ левкꙋсі́и . и҆ ꙗ҆ви́сѧ тѣ́мъ прᲂвᲂзвѣсти́тель , и҆ бг҃ᲂразꙋ́мїю наста́вль . сегѡ̀ ра́ди ра́дᲂстнѡ взыва́юще ти , ра́дꙋисѧ ст҃лемъ ᲂу҆краше́нїе .

\[д҃і\] С=т҃а́гѡ пррⷪ҇ка є҆лисе́ѧ .= И҆́=же во ст҃ы́хъ ѻ҆ц҃а на́шегѡ меѳо́дїѧ , патрїа́рха кᲂнстанти́на гра́да . трᲂпа́рь , пррⷪ҇кꙋ . гла́съ , д҃ .= ~И҆́же во́плᲂти а҆́гг҃лъ , прⷪ҇ро́кѡмъ степе́нь , втᲂры́и прⷣтча прише́ствїѧ хрⷭ҇то́ва , и҆лїѧ̀ сла́вныи . свы́ше пᲂсла́въ є҆лисе́ѡви бл҃гᲂда́ть , недꙋ́ги ѿгᲂни́ти , и҆ прᲂкаже́нныѧ ѡ҆чища́ти . и҆ всѣ́мъ є҆гѡ̀ чтꙋ́щимъ то́читъ цѣльбы̀ . =дрꙋгі́и , трᲂпа́рь , пррⷪ҇кꙋ . гла́съ , д҃ .= ~И҆́же во́плᲂти а҆́гг҃лꙋ , и҆ прᲂро́къ нача́льникꙋ , свидѣ́тельствᲂвавыи сла́вныи є҆лисе́е , ди́вна чꙋдеса̀ сᲂдѣ́лалъ є҆сѝ пррⷪ҇че , пᲂспѣ́шьствᲂмъ ст҃а́гѡ дх҃а . си́лᲂю и҆лїино́ю и҆сцѣлѝ во́днᲂе є҆стествᲂ̀ , ѕвѣ́ри же пᲂгꙋбѝ пᲂжира́ющїѧ . и҆ неємма́на ѡ҆чи́сти , и҆ вдᲂви́ча сн҃а вᲂскр҃сѝ . и҆ всѣ́мъ чтꙋ́щимъ тѧ да́рꙋѧ бл҃гᲂда́ть цѣльбы̀ . =трᲂпа́рь , ст҃лю . гла́съ , д҃ .= ~Пра́вило вѣ́рѣ , и҆ ѻ҆́бразъ кро́тᲂсти , вᲂз̾держа́нїю ᲂу҆чи́телѧ , ꙗ҆ви́ тѧ гдⷭ҇ь ста́дꙋ твᲂемꙋ̀ , ꙗ҆́же веще́мъ и҆́стина . сегѡ̀ ра́ди стѧжа́въ смире́нїемъ высо́каѧ , нището́ю бᲂга́таѧ . ѻ҆́ч҃е на́шъ ст҃лю меѳо́дїе , мᲂлѝ хрⷭ҇та̀ бг҃а , спасти́сѧ дш҃а́мъ на́шимъ . =кᲂнда́къ , пррⷪ҇кꙋ . гла́съ , в҃ .= ~Прᲂро́къ бж҃їи пᲂказа́сѧ , сꙋгꙋ́бꙋ бл҃гᲂда́ть прїе́мъ вᲂи́стинꙋ тебѣ̀ дᲂсто́йнꙋ є҆лисе́е бл҃же́нне . и҆лїи́ бо бы́въ сᲂжи́тель . с̾ ни́мже хрⷭ҇та̀ бг҃а мᲂлѝ непреста́ннѡ ѡ҆ всѣ́хъ на́съ . =кᲂнда́къ , ст҃лю . гла́съ , в҃ . На= землѝ пᲂдвиза́сѧ ꙗ҆́кѡ беспло́тенъ , и҆ нбⷭ҇наѧ наслѣ́дилъ є҆сѝ меѳо́дїе , ꙗ҆́кѡ ᲂу҆ѧсни́въ в̾ кᲂнцѣ́хъ и҆ко́ннᲂе пᲂклᲂне́нїе . въ бᲂлѣ́знехъ бо и҆ трꙋдѣ́хъ мно́жае бы́въ . ѡ҆блича́ѧ со дерзнᲂве́нїемъ , и҆ ѿгᲂнѧ̀ ѿмета́ющїѧсѧ и҆ко́ны хрⷭ҇то́вы .

\[є҃і\] С=т҃а́гѡ прⷪ҇ро́ка а҆мѡ́са . а҆ллилꙋ́їѧ . кᲂнда́къ . гла́съ , д҃ .= ~Ѡ҆чи́стивсѧ дх҃ᲂмъ прᲂро́че твᲂѐ свѣтᲂза́рнᲂе срⷣце сла́вныи а҆мѡ́се . прᲂро́чествїѧ да́ръ свы́ше прїе́мъ , вᲂзᲂпи́лъ є҆сѝ велегла́снѡ во страна́хъ , сѐ бг҃ъ на́шъ , и҆ неприлᲂжи́тсѧ и҆́нъ к̾ немꙋ̀ .

\[ѕ҃і\] И҆́=же во ст҃ы́хъ ѻ҆ц҃а на́шегѡ ти́хѡна чꙋдᲂтво́рца , є҆пкⷭ҇па а҆маѳꙋсі́йскагѡ . а҆ллилꙋ́їѧ . кᲂнда́къ . гла́съ , и҃ .= ~И҆́же бжⷭ҇твенагѡ дх҃а бл҃гᲂда́тїю и҆з̾бра́нъ ст҃ль ꙗ҆ви́сѧ , и҆ чꙋдᲂтво́рецъ пᲂказа́сѧ преди́венъ . ꙗ҆́кѡ сл҃нце чꙋдесы̀ сїѧ́ѧ ти́хѡне , па́мѧть твᲂѧ̀ пресвѣ́тлаѧ . тѣ́мже зᲂве́мъ тѝ , ра́дꙋисѧ преслᲂвꙋ́щее ми́рꙋ свѣти́лᲂ .

\[з҃і\] С=т҃ы́хъ мч҃нкъ , манꙋ́ила , саве́лїѧ , и҆ и҆сма́ила . трᲂпа́рь . гла́съ , д҃ .= ~Мч҃нцы твᲂѝ гдⷭ҇и , во страда́нїихъ свᲂи́хъ вѣнцы̀ прїѧ́ша нетлѣ́нныѧ , ѿ тебѐ бг҃а на́шегѡ . и҆мꙋ́ще бо крѣ́пᲂсть твᲂю̀ непᲂбѣди́мꙋю , мꙋ́чащихъ ᲂу҆праздни́ша . и҆ сᲂкрꙋши́ша бѣсо́мъ немᲂщна́ѧ шата́нїѧ . тѣ́хъ мл҃твами хрⷭ҇тѐ бж҃е спасѝ дш҃а на́ша . =кᲂнда́къ . гла́съ , в҃ .= ~Вѣ́рᲂю хрⷭ҇то́вᲂю ᲂу҆ѧзви́вшесѧ требл҃же́ннїи , и҆ сегѡ̀ ча́шꙋ вѣ́рнѡ и҆спи́вше . пе́рс̾скаѧ слꙋже́нїѧ и҆ гᲂрды́ню на́ землю низ̾лᲂжи́сте , трⷪ҇цѣ равнᲂчи́сленїи . тᲂгѡ̀ ᲂу҆́бѡ ѡ҆ всѣ́хъ мᲂли̑те .

\[и҃і\] С=т҃а́гѡ мч҃нка леѡ́нтїѧ . трᲂпа́рь . гла́съ , д҃ .= ~Мч҃нкъ тво́й гдⷭ҇и леѡ́нтїи , во страда́нїи свᲂе́мъ вѣне́цъ прїѧ́тъ нетлѣ́нныи , ѿ тебѐ бг҃а на́шегѡ . и҆мѣ́ѧ бо крѣ́пᲂсть твᲂю̀ непᲂбѣ ди́мꙋю , мꙋ́чащихъ ᲂу҆празднѝ , и҆ раз̾рꙋшѝ бѣсо́мъ немᲂщна́ѧ шата́нїѧ . тᲂгѡ̀ мл҃твами хрⷭ҇тѐ бж҃е спасѝ дш҃а на́ша . =кᲂнда́къ . гла́съ , г҃ .= ~Мꙋчи́телемъ ѡ҆бличи́лъ є҆сѝ лꙋка́вᲂе кᲂва́рствᲂ . и҆ є҆́ллинѡмъ пᲂсрами́лъ є҆сѝ без̾бо́жнꙋю ле́сть . вᲂз̾весели́лъ є҆сѝ а҆́гг҃льскаѧ ликᲂстᲂѧ́нїѧ . ꙗ҆ви́лъ є҆сѝ бг҃ᲂразꙋ́мїе всѣ́мъ чл҃кѡмъ . сегѡ̀ ра́ди твᲂю̀ па́мѧть пᲂчита́емъ любо́вїю , мꙋ́дре леѡ́нтїе .

=🕂= Ꙗ҆=вле́нїе бг҃ᲂлю́бскїѧ и҆ко́ны прест҃ы́ѧ бцⷣы . трᲂпа́рь . гла́съ , а҃ .= ~Бг҃ᲂлюби́ваѧ цр҃це , дв҃о мр҃і́е бцⷣе , мт҃и хрⷭ҇та̀ бг҃а на́шегѡ . неи҆згл҃аннымъ дв҃ствᲂмъ и҆ чистᲂто́ю ты̀ є҆сѝ пречⷭ҇таѧ , превѣ́чнаго бг҃а вᲂзлюбѝ , є҆ди́нагѡ ѿ ст҃ы́ѧ трⷪ҇цы , в̾ лᲂжесна̀ свᲂѧ̀ надᲂвсѣ́ми сꙋ́щагѡ бг҃а , ѿ́ дх҃а ст҃а прїѧ́тъ . и҆ рᲂдила̀ є҆сѝ превѣ́чнаго сн҃а , бг҃а пре́жде вѣ́къ ѿ ѻ҆ц҃а рᲂжде́ннагѡ , на свᲂбᲂжде́нїе ѿ тьмы̀ сме́ртныѧ чл҃чꙋ ро́дꙋ , па́дшимъ вᲂста́нїе , ме́ртвымъ вᲂскрⷭ҇нїе . ѽ мт҃и гжⷭ҇е бг҃ᲂлюби́ваѧ . цр҃це неи҆скꙋсᲂмꙋ́жнаѧ дв҃цѣ , мᲂлѝ за ны̀ вᲂз̾люби́вшагѡ . и҆ ро́ждьшагᲂсѧ и҆з̾ тебѐ сн҃а твᲂегѡ̀ , хрⷭ҇та̀ бг҃а на́шегѡ . пᲂда́ти на́мъ ѡ҆ставле́нїе прегрѣше́нїи на́шихъ . цр҃квамъ бл҃гᲂлѣ́пїе , ми́рꙋ ᲂу҆мире́нїе . бл҃гᲂпло́дїе и҆ и҆зᲂби́лїе землѝ . правᲂсла́внымъ лю́демъ здра́вїе и҆ наслѣ́дствїе . на враги́ же пᲂбѣ́дꙋ и҆ ѡ҆дᲂлѣ́нїе да́рꙋй , і҆єре́ѡмъ же и҆ чл҃чꙋ ро́дꙋ спасе́нїе . гра́ды на́ши и҆ страны̀ хрⷭ҇тїѧ́нскїѧ , ѿ нахᲂжде́нїѧ и҆нᲂплеме́нныхъ , мт҃и бг҃ᲂлюби́ваѧ застꙋпѝ . и҆ междᲂꙋсо́бныѧ бра́ни ᲂу҆крᲂтѝ , и҆ ми́ръ ᲂу҆мирѝ . ѽ сщ҃е́ннаѧ цр҃це , ѽ мт҃и бг҃ᲂлюби́ваѧ дв҃це всепѣ́таѧ . ри́зᲂю свᲂе́ю пᲂкры́й на́съ ѿ всѧ́кагѡ ѕла̀ , и҆ ѿ ви́димыхъ и҆ неви́димыхъ вра́гъ защитѝ . и҆ спасѝ дш҃а на́ша . =кᲂнда́к̾ . гла́съ , и҃ .= ~Дв҃о и҆ мт҃и бг҃ᲂлюби́ваѧ цр҃цѣ , неи҆скꙋсᲂбра́чнаѧ бцⷣе влⷣчце мр҃і́е , хрⷭ҇тїѧ́нскаѧ застꙋ́пница , млⷭ҇тиваѧ хᲂда́таица , къ сн҃ꙋ свᲂемꙋ̀ и҆ бг҃ꙋ на́шемꙋ за ны̀ , рабы̀ твᲂѧ̀ . ты́ бо гжⷭ҇е цр҃цѣ бг҃ᲂи҆збра́ннаѧ ѻ҆трᲂкᲂви́це , по ᲂу҆мᲂле́нїю бл҃гᲂвѣ́рнагѡ кн҃зѧ а҆ндре́ѧ , и҆зво́лила семꙋ̀ пречꙋ́днᲂмꙋ ѻ҆́бразꙋ свᲂемꙋ̀ , ѿ страны̀ гре́ческїѧ црⷭ҇твꙋющагѡ гра́да и҆зы́ти , и҆ ꙗ҆ви́ти млⷭ҇ть свᲂю̀ в̾ нᲂвᲂпрᲂсвѣще́нныѧ лю́ди рꙋ́с̾скїѧ землѝ , и҆ не и҆зво́ли дᲂсти́гнꙋти ѻ҆́бразъ тво́й чⷭ҇тны́и гра́да рᲂсто́ва . и҆ вᲂзлюбѝ себѐ мѣ́сто в̾ предѣ́лѣхъ страны̀ влади́мирскїѧ , и҆ сꙋгꙋ́бо неви́димъ ѻ҆́бразъ тво́й чⷭ҇тны́и , на пꙋтѝ ѿхᲂдѧ̀ , и҆ па́ки ꙗ҆влѧ́ѧсѧ та́мᲂже , и҆ вᲂзлюбѝ себѐ мѣ́стᲂ , и҆дѣ́же ны́нѣ ѻ҆би́тель и҆́мене твᲂегѡ̀ ст҃а́гѡ , бг҃ᲂлюби́ваѧ мт҃и . ко все́й странѣ̀ рꙋ́с̾стѣй млⷭ҇ть и҆ по́мᲂщь , и҆ и҆сцѣле́нїе пᲂдае́ши , с̾ вѣ́рᲂю прихᲂдѧ́щимъ . ꙗ҆́кѡ ѡ҆ тебѣ̀ бцⷣе всѧ̀ тва́рь ра́дꙋетсѧ .

\[ѳ҃і\] 🕃 С=т҃а́гѡ а҆пⷭ҇ла і҆ꙋ́ды бра́та гдⷭ҇нѧ по́ плᲂти . трᲂпа́рь . гла́съ , а҃ .= ~Хрⷭ҇то́ва тѧ̀ сро́дника а҆пⷭ҇ле і҆ꙋ́дᲂ , и҆ мч҃нка крѣ́пка , сщ҃е́ннѡ вᲂсхвалѧ́емъ , ле́сть пᲂгꙋби́вша , и҆ вѣ́рꙋ сᲂблю́дша . тѣ́мже дне́сь прест҃ꙋ́ю ти па́мѧть пра́зднꙋюще , грѣхо́мъ разрѣше́нїе мл҃твами твᲂи́ми прїе́млемъ . =дрꙋгі́и , трᲂпа́рь . гла́съ , а҃ .= ~Чистᲂтꙋ̀ дш҃е́внꙋю , и҆ житїѐ непᲂро́чнѡ стѧжа́въ пречⷭ҇тагѡ свѣ́та на́мъ прибли́жьшагᲂсѧ , бы́въ по́плᲂти бра́тъ и҆ ᲂу҆чени́къ . бл҃гᲂче́стїѧ прᲂпᲂвѣ́дникъ , и҆ ꙗ҆зы́кѡмъ ᲂу҆чи́тель и҆́стинныи , і҆ꙋ́до всехва́льне , мᲂлѝ хрⷭ҇та̀ бг҃а , да спасе́тъ дш҃а на́ша . =кᲂнда́къ . гла́съ , в҃ .= ~Тве́рдымъ ᲂу҆мо́мъ и҆збра́нъ ᲂу҆чени́къ ты̀ ꙗ҆ви́сѧ , и҆ сто́лпъ не ѡ҆бᲂри́мъ цр҃кве хрⷭ҇то́вѣ . ꙗ҆зы́кѡмъ прᲂпᲂвѣ́да сло́во хрⷭ҇то́вᲂ , вѣ́рᲂвати гл҃ѧ во є҆ди́но бжⷭ҇твᲂ̀ . ѿ него́же прᲂсла́вльсѧ , прїѧ́тъ да́ръ и҆сцѣле́нїи , цѣли́ти недꙋ́ги притека́ющимъ ти , а҆пⷭ҇ле і҆ꙋ́до всехва́льне .

\[к҃\] С=т҃а́гѡ сщ҃еннᲂмꙋ́ченика меѳо́дїѧ , є҆пкⷭ҇па пата́рскагѡ , и҆́же ѻ҆риге́нᲂвꙋ є҆́ресь пᲂпалѝ . трᲂпа́рь . гла́съ , а҃ .= ~Кро́вь твᲂѧ̀ мꙋ́дре та́йнѡ вᲂпїе́тъ ѿ землѝ , ꙗ҆́кᲂже а҆́велева к̾ бг҃ꙋ , ꙗ҆́снѡ меѳо́дїе прᲂпᲂвѣ́да вᲂчл҃ченїе бж҃їе . тѣ́мже и҆ пᲂсрами́лъ є҆сѝ ѻ҆риге́нᲂвꙋ ле́сть , и҆ преста́висѧ въ нбⷭ҇ныи черто́гъ , мᲂлѝ хрⷭ҇та̀ бг҃а , да спасе́тъ дш҃а на́ша . =кᲂнда́къ . гла́съ , д҃ .= ~Сщ҃еннᲂтаи́нникъ ст҃ы́ѧ трⷪ҇цы , и҆ ꙗ҆́же па́че ᲂу҆ма̀ пᲂвелѣ́нїи бжⷭ҇твеныхъ прᲂпᲂвѣ́дникъ , и҆ правᲂсла́внымъ ᲂу҆тверже́нїе бы́сть меѳо́дїе , ѕлᲂсла́вныѧ ѡ҆бличи́лъ є҆сѝ смы́слы , правᲂвѣ́рїѧ ра́ди . кро́вїю свᲂе́ю сщ҃еннᲂмꙋ́ченикъ ꙗ҆́вльсѧ , и҆ хрⷭ҇тꙋ̀ со а҆́гг҃лы пред̾стᲂѧ̀ , мᲂлѝ спасти́сѧ на́мъ .

\[к҃а\] С=т҃а́гѡ мꙋ́ченика і҆ꙋлїа́на тарсі́йскагѡ . трᲂпа́рь . гла́съ , д҃ .= ~Мч҃нкъ тво́й гдⷭ҇и і҆ꙋлїа́нъ , во страда́нїи свᲂе́мъ вѣне́цъ прїѧ́тъ нетлѣ́нныи , ѿ тебѐ бг҃а на́шегѡ . и҆мѣ́ѧ бо крѣ́пᲂсть твᲂю̀ непᲂбѣди́мꙋю , мꙋ́чащихъ ᲂу҆празднѝ , и҆ раз̾рꙋшѝ бѣсо́мъ немᲂщна́ѧ шата́нїѧ . тᲂгѡ̀ мл҃твами хрⷭ҇тѐ бж҃е спасѝ дш҃а на́ша . =кᲂнда́къ . гла́съ , в҃ .= ~Бл҃гᲂче́стїѧ непᲂбѣди́маго во́ина , и҆ и҆́стинѣ сᲂгла́сника и҆ ѻ҆рꙋ́жника , всѝ дᲂсто́йнѡ вᲂсхва́лимъ , і҆ꙋлїа́на дне́сь . и҆ к̾ немꙋ̀ вᲂзᲂпїе́мъ , мᲂлѝ хрⷭ҇та̀ бг҃а ѡ҆ всѣ́хъ на́съ .

\[к҃в\] С=т҃а́гѡ сщ҃еннᲂмꙋ́ченика є҆все́вїѧ , є҆пкⷭ҇па самᲂса́тскагѡ . а҆ллилꙋ́їѧ . кᲂнда́къ . гла́съ , д҃ .= ~Бл҃гᲂче́стнѡ во ст҃льствѣ по́живъ , и҆ мꙋче́нїѧ пꙋ́ть прᲂше́дъ , и҆́дᲂльскїѧ ᲂу҆гаси́лъ є҆сѝ же́ртвы ст҃лю є҆все́вїе . но ꙗ҆́кѡ и҆мѣ́ѧ дерзнᲂве́нїе ко хрⷭ҇тꙋ̀ бг҃ꙋ , мᲂлѝ спасти́сѧ дш҃а́мъ на́шимъ .

\[к҃г\] С=т҃ы́ѧ мч҃нцы а҆гриппи́ны . трᲂпа́рь . гла́съ , д҃ .= ~А҆́гница твᲂѧ̀ і҆с҃е а҆гриппи́на , зᲂве́тъ ве́лїемъ гла́сᲂмъ , тебѐ женишѐ мо́й лю́бѧщи , и҆ и҆́щꙋщи страждꙋ̀ и҆ с̾распина́юсѧ , и҆ с̾пᲂгреба́юсѧ кр҃ще́нїемъ твᲂи́мъ , и҆ мꙋ́кꙋ прїимꙋ̀ тебѐ ра́ди , да црⷭ҇твꙋю с̾ тᲂбо́ю , и҆ ᲂу҆мира́ю наде́ждꙋ и҆мѣ́ѧ на тѧ̀ , ꙗ҆́кѡ да живꙋ̀ ᲂу҆ тебѐ . но ꙗ҆́кѡ же́ртвꙋ непᲂро́чнꙋ прїими́ мѧ с̾ любо́вїю пᲂже́ршꙋютисѧ . тᲂѧ̀ мл҃твами хрⷭ҇тѐ бж҃е , спасѝ дш҃а на́ша . =кᲂнда́къ . гла́съ , д҃ .= ~Свѣ́тлыхъ по́двигъ твᲂи́хъ , свѣтᲂно́сныи наста̀ де́нь , во́ньже пᲂчита́ющи си́хъ бжⷭ҇твенаѧ цр҃кви , всѧ̀ сᲂзыва́етъ ве́селѡ вᲂпи́ти тѝ , ра́дꙋисѧ дв҃о и҆ мч҃нце , а҆гриппи́но всечестна́ѧ .

=🕂= С=рѣ́тенїе чꙋдᲂтво́рныѧ и҆ко́ны прест҃ы́ѧ бцⷣы влади́мирскїѧ . трᲂпа́рь . гла́съ , д҃ .= ~Дне́сь свѣ́тлѡ красꙋ́етсѧ сла́внѣйшїи гра́дъ мᲂсква̀ , ꙗ҆́кѡ зарю̀ сл҃нчнꙋю вᲂспрїе́мши бцⷣе влⷣчце , чꙋдᲂтво́рнꙋю твᲂю̀ и҆ко́нꙋ . к̾ не́й же ны́нѣ мы̀ притека́юще , и҆ мᲂлѧ́щесѧ тебѣ̀ взыва́емъ си́це . ѽ пречꙋ́днаѧ влⷣчце бцⷣе , мᲂли́сѧ и҆з̾ тебѐ вᲂплᲂще́ннᲂмꙋ хрⷭ҇тꙋ̀ бг҃ꙋ на́шемꙋ , да и҆зба́витъ гра́дъ се́й , и҆ всѧ̀ гра́ды и҆ страны̀ хрⷭ҇тїа́нскїѧ невреди́мы ѿ всѣ́хъ навѣ́тъ вра́жїихъ , и҆ спасе́тъ дш҃а на́ша ꙗ҆́кѡ милᲂсе́рдъ . =кᲂнда́къ . гла́съ , и҃ . Къ= вᲂзбра́ннᲂй вᲂєво́дѣ и҆ застꙋ́пницѣ дв҃ѣ и҆ бцⷣѣ , въ чи́стѣй со́вѣсти вѣ́рᲂю ᲂу҆тверди́вшесѧ , рꙋ́сстїи наро́ди , невᲂзвра́тнѡ наде́ждꙋ и҆мꙋ́ще притеце́мъ , па́че же к̾ чꙋдᲂтво́рнᲂмꙋ є҆ѧ̀ и҆ прест҃о́мꙋ ѻ҆́бразꙋ , и҆ вᲂзᲂпїе́мъ є҆́й , ра́дꙋисѧ невѣ́сто неневѣ́стнаѧ .

=\[к҃д\]= =🕂= Р=жⷭ҇твᲂ̀ честна́гѡ и҆ сла́внагѡ прᲂро́ка прⷣтчи и҆ крⷭ҇тлѧ і҆ѡа́нна . трᲂпа́рь . гла́съ , д҃ .= ~Прⷪ҇ро́че и҆ прⷣтче прише́ствїѧ хрⷭ҇то́ва , дᲂсто́йно вᲂсхвали́ти тѧ недᲂꙋмѣ́емъ мы̀ , и҆́же любо́вїю чтꙋ́щїи тѧ . непло́дїе бо ро́ждьшїѧ , и҆ ѻ҆́ч҃ее без̾гла́сїе разрѣша́етсѧ , сла́внымъ и҆ чⷭ҇тны́мъ ржⷭ҇тво́мъ твᲂи́мъ . и҆ вᲂплᲂще́нїе сн҃а бж҃їѧ , ми́рᲂви прᲂпᲂвѣ́даетсѧ . =кᲂнда́къ . гла́съ , г҃ .= ~Непло́ды дне́сь , хрⷭ҇то́ва прⷣтчꙋ ражда́етъ , и҆ то́й є҆́сть сᲂверше́нїе всѧ́кᲂгѡ прᲂро́чества . є҆го́же бо прⷪ҇рцы прᲂпᲂвѣ́даша . на то́мъ во і҆ѡрда́нѣ рꙋ́кꙋ пᲂлᲂжи́въ , ꙗ҆ви́сѧ бж҃їю сло́вꙋ прⷪ҇ркъ и҆ прᲂпᲂвѣ́дникъ , вкꙋ́пѣ и҆ прⷣтча .

\[к҃є\] С=т҃ы́ѧ прпⷣбнᲂмч҃нцы февро́нїи . трᲂпа́рь . гла́съ , д҃ .= ~А҆́гница твᲂѧ̀ і҆с҃е февро́нїѧ , зᲂве́тъ ве́лїемъ гла́сᲂмъ , тебѐ женишѐ мо́й лю́бѧщи , и҆ и҆́щꙋщи страждꙋ̀ и҆ с̾распина́юсѧ , и҆ с̾пᲂгреба́юсѧ кр҃ще́нїемъ твᲂи́мъ , и҆ мꙋ́кꙋ прїимꙋ̀ тебѐ ра́ди , да црⷭ҇твꙋю с̾ тᲂбо́ю , и҆ ᲂу҆мира́ю наде́ждꙋ и҆мѣ́ѧ на тѧ̀ , ꙗ҆́кѡ да живꙋ̀ ᲂу҆ тебѐ . но ꙗ҆́кѡ же́ртвꙋ непᲂро́чнꙋ прїими́ мѧ с̾ любо́вїю пᲂже́ршꙋютисѧ . тᲂѧ̀ мл҃твами хрⷭ҇тѐ бж҃е , спасѝ дш҃а на́ша . =кᲂнда́къ . гла́съ , ѕ҃ .= ~Женишѐ мо́й сладча́йшїи хрⷭ҇тѐ , взыва́ше февро́нїѧ , нетрꙋ́дно ми тещѝ въслѣ́дъ тебѐ . и҆́бо сла́дᲂсть любвѐ твᲂеѧ̀ , дш҃ꙋ ми наде́ждею вперѝ . и҆ красᲂта̀ млⷭ҇ти твᲂеѧ̀ , срⷣце ми ᲂу҆сладѝ , и҆спи́ти ча́шꙋ страда́нїи по тебѣ̀ , да дᲂсто́йнꙋ мѧ въ черто́зѣ съ мꙋ́дрыми дв҃ами ликᲂствᲂва́ти ѡ҆ тебѣ̀ сᲂпричтѝ . тѣ́мже прпⷣбнаѧ страстᲂте́рпице , пᲂчита́ющїи по́двиги трꙋдо́въ твᲂи́хъ мо́лимъ тѧ , мᲂлѝ незатвᲂри́тисѧ и҆ на́мъ черто́га две́ремъ .

=🕂= С=т҃ы́хъ кн҃зе́й петра̀ и҆ февро́нїи мꙋ́рᲂмскихъ . трᲂпа́рь . гла́съ , и҃ .= ~Ꙗ҆́кѡ бл҃гᲂчести́вагѡ ко́рене , пречестна́ѧ ѿ́расль бы́лъ є҆сѝ , до́брѣ во бл҃гᲂче́стїи по́живъ , бл҃же́нне пе́тре . та́кѡ и҆ с̾ сꙋпрꙋ́жницею свᲂе́ю , премꙋ́дрᲂю февро́нїею , въ ми́рѣ бг҃ꙋ ᲂу҆гᲂди́вше , и҆ прпⷣбныхъ житїю̀ спᲂдо́бистесѧ . с̾ ни́ми же мᲂли́тесѧ гдⷭ҇ви , сᲂхрани́ти без̾ вреда̀ ѻ҆те́чество ва́ше , да ва́съ непреста́ннѡ пᲂчита́емъ . =кᲂнда́къ . гла́съ , и҃ .= ~Ми́ра сегѡ̀ кнѧже́нїе и҆ сла́вꙋ , ꙗ҆́кѡ вре́меннѡ пᲂмышлѧ́ѧ , и҆ сегѡ̀ ра́ди бл҃гᲂче́стнѡ в̾ ми́рѣ пе́тре по́жилъ є҆сѝ , кꙋ́пнѡ и҆ с̾сꙋпрꙋ́жницею свᲂе́ю премꙋ́дрᲂю февро́нїею , млⷭ҇тынею и҆ мᲂли́твами бг҃ꙋ ᲂу҆гᲂди́вше . тѣ́мже и҆ по сме́рти неразлꙋ́чнѡ во́грᲂбѣ лежа́ще , и҆сцѣле́нїе неви́димѡ пᲂдава́ете . и҆ ны́нѣ хрⷭ҇тꙋ̀ мᲂли́тесѧ , сᲂхрани́ти гра́дъ же и҆ лю́ди , и҆́же ва́съ сла́вѧщихъ .

\[к҃ѕ\] П=рпⷣбнагѡ ѻ҆ц҃а на́шегѡ дв҃да , и҆́же въ селꙋ́нѣ . трᲂпа́рь . гла́съ , и҃ .= ~Ѡ҆ тебѣ̀ ѻ҆́ч҃е давы́де , и҆з̾вѣ́стенъ бы́сть спасе́нїѧ ѻ҆́бразъ . вᲂспрїи́мъ бо крⷭ҇тъ , пᲂслѣ́дᲂвалъ є҆сѝ хрⷭ҇тꙋ̀ . твᲂрѧ́ше же и҆ ᲂу҆ча́ше , є҆́же презрѣ́ти пло́ть , прехо́дитъ бᲂ . прилѣжа́ти же , ѡ҆ дш҃и ве́щи без̾сме́ртнѣй . тѣ́мже и҆ со а҆́гг҃лы ра́дꙋетсѧ прпⷣбне дх҃ъ тво́й . =кᲂнда́къ . гла́съ , а҃ .= ~Са́дъ приснᲂцвѣтꙋ́щь дᲂбрᲂдѣ́телей , плᲂды̀ принᲂсѧ̀ ꙗ҆ви́сѧ на садо́внѣ дре́вѣ , и҆ бл҃гᲂпѣ́сниваѧ пти́ца . ра́й же па́че жи́зни дре́во гдⷭ҇а , в̾ срⷣцы свᲂе́мъ ꙗ҆́кѡ вᲂз̾дѣ́лавъ бг҃ᲂмꙋ́дре . и҆́мже пита́еши на́съ бл҃гᲂда́тїю . прⷭ҇нѡ мᲂлѝ дв҃де всебл҃же́нне .

=🕂= Ꙗ҆=вле́нїю чꙋдᲂтво́рныѧ и҆ко́ны прест҃ы́ѧ влⷣчцы на́шеѧ бцⷣы ѻ҆диги́трїи ти́хвинскїѧ . трᲂпа́рь . гла́съ , д҃ .= ~Дне́сь ꙗ҆́кѡ сл҃нце пресвѣ́тло вᲂз̾сїѧ̀ на́мъ на вᲂздꙋ́сѣ , всечестна́ѧ и҆ко́на твᲂѧ̀ влⷣчце . и҆ лꙋча́ми млⷭ҇ти твᲂеѧ̀ прᲂсвѣтѝ ве́сь ми́ръ . сїю́же вели́каѧ рꙋсі́ѧ , ꙗ҆́кѡ нѣ́кїи да́ръ бжⷭ҇твенныи , свы́ше бл҃гᲂгᲂвѣ́йнѣ вᲂспрїе́мши , вᲂспрᲂславлѧ́етъ тѧ бг҃ᲂмт҃и дв҃о , и҆ ѿ тебѐ ро́ждьшагᲂсѧ хрⷭ҇та̀ бг҃а на́шегѡ . є҆мꙋ́же мᲂли́сѧ , ѽ гжⷭ҇е цр҃цѣ бцⷣе , да и҆зба́витъ всѧ̀ гра́ды и҆ страны̀ хрⷭ҇тїа́нскїѧ , невреди́мы ѿ всѣ́хъ навѣ́тъ вра́жїихъ . и҆ спасе́тъ всѣ́хъ , и҆́же вѣ́рᲂю пᲂклᲂнѧ́ющихсѧ пречⷭ҇тᲂмꙋ твᲂемꙋ̀ ѻ҆́бразꙋ , дв҃о неи҆скꙋсᲂбра́чнаѧ . =кᲂнда́къ . гла́съ , и҃ .= ~Притеце́мъ лю́дїе въ до́мъ спаси́тельныи цр҃цы и҆ бцⷣы , за неи҆зрече́ннꙋю млⷭ҇ть є҆ѧ̀ , пᲂд̾ тᲂѧ̀ бл҃гᲂꙋтро́бїе прибѣ́гше . вѣ́рнѡ пречⷭ҇тᲂмꙋ є҆ѧ̀ ѻ҆́бразꙋ припа́дающе , и҆ бл҃гᲂче́стнѡ вᲂпїю́ще , влⷣчце за спаси́тельнᲂе смᲂтре́нїе ми́ра , преми́рнѡ и҆ свѣтᲂза́рнѡ к̾ на́мъ прише́дши , прᲂсвѣтѝ на́съ свѣ́тлѡ сᲂтвᲂрѧ́ющихъ пра́з̾днество прише́ствїѧ твᲂегѡ̀ , и҆ ᲂу҆крѣпѝ сла́вѧщїѧ тѧ̀ лю́ди , и҆зрѧ́дно на врагѝ , пᲂбѣди́тельнаѧ и҆́мъ пᲂдаю́щи , и҆ всѧ̀ притека́ющїѧ к̾ тебѣ̀ , и҆ вѣ́рᲂю пᲂю́щїѧ тѧ спасѝ , да зᲂве́мъ ти , ра́дꙋисѧ дв҃о ми́рꙋ спасе́нїе .

\[к҃з\] П=рпⷣбнагѡ ѻ҆ц҃а на́шегѡ самѱо́на странно прїи́мца . трᲂпа́рь . гла́съ , и҃ . Въ= терпѣ́нїи свᲂе́мъ стѧжа́лъ є҆сѝ мздꙋ̀ свᲂю̀ ѻ҆́ч҃е прпⷣбне , въ мᲂли́твахъ непреста́ннѡ терпѧ̀ . ни́щихъ вᲂз̾люби́въ , и҆ си́хъ ᲂу҆дᲂво́лилъ є҆сѝ . но мᲂли́сѧ хрⷭ҇тꙋ̀ бг҃ꙋ ѻ҆́ч҃е самѱо́не , да спасе́тъ дш҃а на́ша . =кᲂнда́къ . гла́съ , и҃ .= ~Ꙗ҆́кѡ врача̀ преи҆зрѧ́дна , и҆ слꙋжи́телѧ бл҃гᲂпрїѧ́тна , к̾ ра́цѣ твᲂе́й бжⷭ҇твенѣй притека́юще , самѱо́не бг҃ᲂмꙋ́дре прпⷣбне , сᲂше́дшесѧ любо́вїю , во ѱалмѣ́хъ и҆ пѣ́нїихъ вᲂз̾ра́дꙋемсѧ , хрⷭ҇та̀ сла́вѧще , и҆́же такᲂвꙋ́ю тебѣ̀ бл҃гᲂда́ть пᲂда́вшагѡ и҆сцѣле́нїемъ .

\[к҃и\] 🕃 В=ᲂз̾враще́нїе мᲂще́мъ ст҃ы́хъ без̾сре́бре никъ , кѵ́ра и҆ і҆ѡа́нна . трᲂпа́рь . гла́съ , є҃ .= ~Чꙋдеса̀ ст҃ы́хъ твᲂи́хъ мч҃нкъ , стѣ́нꙋ неѡ҆бᲂри́мꙋю на́мъ дарᲂва̀ хрⷭ҇тѐ бж҃е . тѣ́хъ мᲂли́твами сᲂвѣ́ты ꙗ҆зы́кѡмъ разᲂрѝ , ѻ҆те́чество на́ше ᲂу҆крѣпѝ , ꙗ҆́кѡ є҆ди́нъ бл҃гъ и҆ чл҃кᲂлю́бецъ . =кᲂнда́къ . гла́съ , г҃ .= ~Ѿ бжⷭ҇твеныѧ бл҃гᲂда́ти , да́ръ чꙋдесе́мъ прїе́мши ст҃і́и , чꙋдᲂдѣ́йствꙋете непреста́ннѡ в̾ ми́рѣ , всѧ̀ на́ша стра́сти рꙋкᲂдѣ́йствїемъ пᲂсѣка́юще неви́димымъ . кѵ́ре бг҃ᲂмꙋ́дре , со і҆ѡа́ннᲂмъ сла́внымъ . вы́ бо бжⷭ҇твенїи вра́чеве є҆стѐ .

=\[к҃ѳ\] 🕀= С=т҃ы́хъ сла́вныхъ и҆ верхо́вныхъ а҆пⷭ҇лъ петра̀ и҆ па́вла . трᲂпа́рь . гла́съ , д҃ .= ~И҆́же а҆пⷭ҇лѡмъ первᲂпрⷭ҇то́льницы , и҆ вселе́ннѣй ᲂу҆чи́телїе , влⷣкꙋ всѣ́хъ мᲂли́те , ми́ръ вселе́ннѣй дарᲂва́ти , и҆ дш҃а́мъ на́шимъ ве́лїю млⷭ҇ть . =кᲂнда́къ . гла́съ , в҃ .= ~Тве́рдыѧ и҆ бг҃ᲂвѣща́нныѧ прᲂпᲂвѣ́дателѧ , ве́рхъ ᲂу҆чени́къ твᲂи́хъ гдⷭ҇и . прїѧ́тъ в̾ наслажде́нїе бл҃ги́хъ твᲂи́хъ пᲂко́ѧ . трꙋды́ бо ѻ҆́нѣхъ и҆ сме́рть прїѧ́тъ , па́че всѧ́кагѡ принᲂше́нїѧ , є҆ди́не свѣ́дыи срⷣчнаѧ .

=🕂= П=реставле́нїе прпⷣбнагѡ петра̀ , цр҃е́вича рᲂсто́вскагѡ . трᲂпа́рь . гла́съ , и҃ .= ~Ѡ҆ тебѣ̀ ѻ҆́ч҃е пе́тре , и҆звѣ́стнѡ спасе́сѧ є҆́же по ѻ҆́бразꙋ . вᲂспрїи́мъ бо крⷭ҇тъ , пᲂслѣ́дᲂвалъ є҆сѝ хрⷭ҇тꙋ̀ . твᲂрѧ́ше же и҆ ᲂу҆ча́ше , є҆́же презрѣ́ти пло́ть , прехо́дитъ бᲂ , прилѣжа́ти же ѡ҆ дш҃и , ве́щи без̾сме́ртнѣй . тѣ́мже и҆ со а҆́гг҃лы ра́дꙋетсѧ прпⷣбне дх҃ъ тво́й . =кᲂнда́къ . гла́съ , д҃ .= ~Ꙗ҆ви́сѧ ве́лїе сл҃нце хрⷭ҇то́вѣ цр҃кви , прᲂсвѣща́ѧ ᲂу҆че́нїѧ свѣтлᲂстьмѝ всече́стне . ꙗ҆́кѡ черпа́лᲂмъ ѕлаты́мъ ѿ кла́дезѧ не и҆ско́паннагѡ , чꙋде́съ пᲂче́рплъ є҆сѝ , ѿ и҆сто́чника не и҆стᲂщи́магѡ . на па́мѧть ᲂу҆спе́нїѧ свᲂегѡ̀ прише́лъ є҆сѝ , всебл҃же́нне пе́тре . ны́нѣ всѣ́мъ пᲂдава́еши грѣхо́мъ прᲂще́нїе . сла́ва прпⷣбнымъ .

\[л҃\] =🕃= С=ᲂбо́ръ ст҃ы́хъ сла́вных̾ в҃і а҆пⷭ҇лъ . трᲂпа́рь . гла́съ , д҃ .= ~И҆́же а҆пⷭ҇лѡмъ первᲂпрⷭ҇то́льницы , и҆ вселе́ннѣй ᲂу҆чи́телїе , влⷣкꙋ всѣ́хъ мᲂли́те , ми́ръ вселе́ннѣй дарᲂва́ти , и҆ дш҃а́мъ на́шимъ ве́лїю млⷭ҇ть . =кᲂнда́къ . гла́съ , в҃ .= ~Петра̀ вѣ́рнїи ка́мень вѣ́ры пᲂхва́лимъ ны́нѣ , и҆ па́вла бг҃ᲂмꙋ́драгѡ . сᲂзыва́ютъ бо всѣ́хъ пра́здньствᲂвати вѣ́рᲂю , сᲂбо́рнѣ в̾кꙋ́пѣ всѧ̀ два̀ на́десѧте , ꙗ҆́кѡ прᲂпᲂвѣ́дники вѣ́рѣ , прᲂсѧ́ще грѣхо́въ ѡ҆ставле́нїе .

