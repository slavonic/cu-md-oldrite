=\(междᲂча́сїе тре́тїѧгѡ часа̀\)=
{{text_align=center}}

П=ᲂча́сїе тре́тїѧгѡ часа̀ , пᲂдᲂба́етъ вѣ́дати , ꙗ҆́кѡ междᲂча́сїе тре́тїѧгѡ часа̀ , и҆ шеста́гѡ , и҆ девѧ́тагѡ , пᲂе́тсѧ в̾ цр҃кви . нача́ло гл҃емъ ,= прїиди́те пᲂклᲂни́мсѧ , гⷤ . =и҆ пᲂкло́ны , г҃ .=

=ѱало́мъ , к҃ѳ .=
{{text_align=center}}

~Вᲂзнесѹ́ тѧ гⷭ҇ди , ꙗ҆́кѡ поⷣѧ́тъ мѧ , и҆ не вᲂзвесели́лъ є҆сѝ врагѝ мᲂѧ̀ ѡ҆ мнѣ̀ . Гдⷭ҇и бж҃е мо́й , вᲂзва́хъ к̾ тебѣ̀ , и҆ и҆сцѣли́ мѧ . гⷭ҇ди вᲂзве́лъ є҆сѝ ѿ а҆́да дѹ́шю мᲂю̀ , спа́слъ мѧ є҆сѝ ѿ низхᲂдѧ́щихъ в̾ ро́въ . По́йте гⷭ҇дви прпⷣбнїи є҆гѡ̀ , и҆ и҆спᲂвѣ́дайте па́мѧть с҃ты́ни є҆гѡ̀ . Ꙗ҆́кѡ гнѣ́въ въ ꙗ҆́рости є҆гѡ̀ , и҆ живо́тъ в̾ во́ли є҆гѡ̀ . ве́черъ вᲂдвᲂри́тсѧ пла́чь , и҆ заꙋ́тра ра́дᲂсть . А҆́зъ же рѣ́хъ , во ѡ҆би́лїи мᲂе́мъ , не пᲂдви́жꙋсѧ во́ вѣки . Гдⷭ҇и во́лею твᲂе́ю , пᲂда́ждь дᲂбро́тѣ мᲂе́й си́лꙋ . ѿврати́лъ же є҆сѝ лицѐ твᲂѐ , и҆ бы́хъ смꙋще́нъ . к̾ тебѣ̀ гⷭ҇ди вᲂз̾ꙁᲂвꙋ̀ , и҆ къ б҃гꙋ мᲂемꙋ̀ пᲂмᲂлю́сѧ . Каѧ̀ по́лза в̾ кро́ви мᲂе́й , внегда̀ с̾хᲂди́ти ми во и҆стлѣ́нїе ; Е҆да̀ и҆спᲂвѣ́стьтисѧ пе́рсть , и҆лѝ вᲂзвѣсти́тъ и҆́стинꙋ твᲂю̀ . Слы́ша гⷭ҇дь , и҆ пᲂми́лᲂва мѧ , гⷭ҇дь бы́сть пᲂмо́щникъ мо́й . Ѡ҆брати́лъ є҆сѝ пла́чь мо́й в̾ ра́дᲂсть мнѣ̀ , растерза́лъ є҆сѝ вре́тище мᲂѐ , и҆ препᲂѧ́салъ мѧ є҆сѝ весе́лїемъ . Ꙗ҆́кѡ да вᲂспᲂе́тъ тебѣ̀ сла́ва мᲂѧ̀ , и҆ не ѹ҆милю́сѧ . Гдⷭ҇и бж҃е мо́й , во́ вѣки и҆спᲂвѣ́м̾тисѧ .

=ѱало́мъ , л҃а .=
{{text_align=center}}

~Бл҃же́ни , и҆́мъ же ѿпꙋсти́шасѧ без̾ꙁако́нїѧ , и҆ и҆́мъ же прикры́шасѧ грѣсѝ . Бл҃же́нъ мѹ́жъ , є҆мѹ́ же не в̾мѣни́т̾ гⷭ҇дь грѣха̀ , нижѐ є҆́сть во ꙋ҆стѣ́хъ є҆гѡ̀ ле́сть . Ꙗ҆́кѡ ѹ҆мᲂлча́хъ , ѡ҆бетша́ша ко́сти мᲂѧ̀ , зᲂвꙋ́щꙋ ми ве́сь де́нь . Ꙗ҆́кѡ де́нь и҆ но́щь ѡ҆тѧгᲂтѣ̀ на мнѣ̀ рꙋка̀ твᲂѧ̀ , вᲂз̾врати́х̾сѧ на́ страсть є҆гда̀ ѹ҆нзе́ ми те́рнъ . Без̾ꙁако́нїе мᲂѐ пᲂзна́хъ , и҆ грѣха̀ мᲂего̀ не пᲂкры́хъ . Рѣ́хъ , и҆спᲂвѣ́мъ на мѧ̀ беⷥзако́нїе мᲂѐ гⷭ҇дви , и҆ ты̀ ѿпꙋсти́лъ є҆сѝ нече́стїе се́рдца мᲂегѡ̀ . За то̀ пᲂмо́литсѧ к̾ тебѣ̀ всѧ́къ прпⷣбныи , во́ времѧ бл҃гопᲂтре́бно . Ѻ҆ба́че въ пᲂто́пѣ вѡ̑дъ мнѡ́гъ , к̾ немѹ̀ не прибли́жатсѧ . Ты̀ є҆сѝ прибѣ́жище мᲂѐ , ѿ ско́рби ѡ҆держа́щїѧ мѧ̀ . Ра́дᲂсти мᲂѧ̀ , и҆зба́ви мѧ ѿ ѻ҆быше́дшихъ мѧ̀ . Вразꙋмлю́ тѧ̀ , и҆ наста́влю тѧ на пꙋ́ть се́й , в̾о́ньже по́йдеши , ѹ҆твержю̀ на тѧ̀ ѻ҆́чи мᲂѝ . Не бꙋ́дете ꙗ҆́кѡ ко́нь и҆́мьскъ , и҆́м̾ же нѣ́сть ра́зꙋма . брᲂзда́ми и҆ ѹ҆здо́ю че́люсти и҆́хъ вᲂстѧ́гнеши не приближа́ющимсѧ к̾ тебѣ̀ . Мно́ги ра́ны грѣ́шнᲂмꙋ , ѹ҆пᲂва́ющаго же на́ гⷭ҇да ми́лᲂсть ѡ҆бы́детъ . Весели́тесѧ ѡ҆́ гⷭ҇дѣ , и҆ ра́дꙋйтесѧ пра́веднїи , и҆ хвали́тесѧ всѝ пра́вїи се́рдцемъ .

=ѱало́мъ , ѯ҃ .=
{{text_align=center}}

~Оу҆слы́ши б҃же мᲂле́нїе мᲂѐ , вᲂньмѝ мᲂли́твѣ мᲂе́й . Ѿ кᲂне́цъ землѝ к̾ тебѣ̀ вᲂзва́хъ , є҆гда̀ ѹ҆ ны̀ се́рдце мᲂѐ , на ка́мень вᲂзнесе́ мѧ . Наста́вилъ мѧ є҆сѝ , ꙗ҆́кѡ бы́сть ѹ҆пᲂва́нїе мᲂѐ , сто́лпъ крѣ́пᲂсти ѿ лица̀ вра́жїѧ . Вселю́сѧ в̾ жили́щи твᲂе́мъ во́ вѣки , пᲂкры́юсѧ въ кро́вѣ кры́лъ твᲂи́хъ . Ꙗ҆́кѡ ты̀ б҃же ѹ҆слы́ша мᲂли́твы мᲂѧ̀ , да́лъ є҆сѝ дᲂстᲂѧ́нїе бᲂѧ́щимсѧ и҆́мене твᲂегѡ̀ . Де́нь ѿ́ дне ц҃ре́ви прилᲂжи́ши , лѣ́та є҆гѡ̀ до́ дне ро́да и҆ ро́да . Пребыва́ет̾ в̾ вѣ́къ пре́д̾ б҃гомъ . млⷭ҇ть и҆ и҆́стинꙋ є҆гѡ̀ кто̀ взы́щетъ ; Та́кѡ пᲂю̀ и҆́мени твᲂемѹ̀ во́ вѣки , вᲂзда́ти ми мᲂли́твы мᲂѧ̀ де́нь днѐ .

~сла́ва , и҆ н҃нѣ , беⷥ а҆ллилѹ́їи . =та́же= ~трⷭ҇то́е . =и҆ по ѻ҆́ч҃е на́шъ , трᲂпарѝ сїѧ̀ . гла́съ , д҃ .= ~Бж҃е ѻ҆ц҃ъ на́шихъ , твᲂрѧ́и при́снѡ съ на́ми по твᲂемꙋ̀ смᲂтре́нїю , не ѡ҆ста́ви ми́лᲂсти твᲂеѧ̀ ѿ на́съ . но тѣ́хъ мл҃твами во смире́нїи ѹ҆стро́й живо́тъ на́шъ . =сла́ва .= ~Мч҃нцы твᲂѝ гⷭ҇ди , во страда́нїихъ свᲂи́хъ вѣнцы̀ прїѧ́ша нетлѣ́нныѧ , ѿ тебѐ б҃га на́шегѡ . и҆мѹ́ще бо крѣ́пᲂсть твᲂю̀ непᲂбѣди́мꙋю , мѹ́чащихъ ѹ҆праздни́ша , и҆ со крꙋши́ша бѣсѡ́мъ не́мᲂщнаѧ шата́нїѧ . тѣ́хъ мл҃твами хрⷭ҇тѐ бж҃е спасѝ дꙋшѧ̀ на́шѧ . =и҆ ны́нѣ .= ~Стѣна̀ непᲂбѣди́маѧ на́мъ хрⷭ҇тїѧ́нѡмъ є҆сѝ бⷣце дв҃о . к̾ тебѣ́ бо прибѣга́юще , невреди́ми пребыва́емъ . и҆ па́ки сᲂгрѣша́юще , и҆́мамы тѧ̀ мᲂли́твеницꙋ . тѣ́мъ бл҃гᲂдарѧ́ще вᲂпїе́мъ тѝ , ра́дꙋйсѧ ѡ҆бра́дᲂваннаѧ гⷭ҇дь с̾ тᲂбо́ю .

~гдⷭ҇и пᲂми́лꙋй , л҃ . ~сла́ва , и҆ ны́нѣ , ~честнѣ́йшꙋю херꙋви́мъ . ~и҆́менемъ гⷭ҇днимъ бл҃гᲂслᲂвѝ ѻ҆́ч҃е . =і҆єре́й ,= ~за мл҃твъ с҃ты́хъ ѻ҆ц҃ъ на́шихъ . =и҆ твᲂри́мъ трѝ , вели́кїѧ пᲂкло́ны , с̾ мл҃твᲂю .= ~гдⷭ҇и и҆ влⷣко живᲂтꙋ̀ мᲂемꙋ̀ .

П=ᲂсе́мъ сїю̀ мл҃твꙋ вели́кагѡ васи́лїѧ .=
{{text_align=center}}

~Гдⷭ҇и бж҃е на́шъ , и҆́же сво́й мі́ръ да́выи челᲂвѣ́кѡмъ , и҆ прест҃а́гѡ дх҃а да́ръ свᲂи́мъ ѹ҆чн҃кѡ́мъ и҆ а҆пⷭ҇лѡмъ низ̾пᲂсла́въ , и҆ си́хъ ѹ҆стнѣ̀ о҆́гнеными ꙗ҆зы́ки раⷥве́ргъ , си́лᲂю твᲂе́ю ѿве́рзи и҆ на́мъ грѣ́шнымъ ѹ҆стнѣ̀ , и҆ наꙋчѝ на́съ ка́кѡ пᲂдᲂба́етъ , и҆ ѡ҆ ни́хъ же тре́бѣ є҆́сть мᲂли́тисѧ . ѡ҆кᲂрмѝ на́шъ живо́тъ , ти́хᲂе вᲂлнѹ́ющимъсѧ приста́нище , и҆ скажѝ на́мъ пѹ̑ть , во́ньже по́йдемъ . дх҃ъ пра́въ ѡ҆бнᲂвѝ воꙋтро́бахъ на́шихъ , и҆ дх҃ᲂмъ влⷣчнымъ со́вѣсти на́шеѧ ѹ҆твердѝ немᲂже́нїе , ꙗ҆́кѡ да на всѧ́къ де́нь дх҃омъ твᲂи́мъ бл҃ги́мъ к̾ пᲂле́знᲂмꙋ наставлѧ́еми , спᲂдо́бимъсѧ твᲂри́ти за́пᲂвѣди твᲂѧ̀ , и҆ твᲂегѡ̀ при́снѡ по́мнити , сла́внагѡ и҆ и҆спыта́тельнагѡ прише́ствїѧ сᲂдѣѧ́нїемъ челᲂвѣ́ческимъ , и҆ непрельща́тисѧ тлѣ́ющими ми́ра сегѡ̀ красᲂта́ми , но бѹ́дꙋщихъ жела́ти вᲂспрїѧ́тїѧ , и҆ наслажда́тисѧ ѹ҆крѣпѝ сᲂкро́вищъ . ꙗ҆́кѡ бл҃гᲂслᲂве́нъ є҆сѝ и҆ хва́лимь ѿ всѣ́хъ с҃ты́хъ твᲂи́хъ , во́ вѣки вѣкѡ́мъ , а҆ми́нь .

