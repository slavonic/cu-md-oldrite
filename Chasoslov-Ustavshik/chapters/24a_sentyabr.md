П=ᲂᲁᲂба́етъ вѣ́ᲁати ѡ҆ пра́зᲁницѣⷯ , в̾ ни́хъже пᲂе́тсѧ б҃гъ гⷭ҇ᲁь .= ~ꙗ҆́кѡ на́ три чи́ны раⷥᲁѣлены̀ праⷥ , на вели́кїѧ же , и҆ на сре́ᲁнїѧ , и҆ на ма́лыѧ . ~Вели́цїи ѹ҆́бѡ праⷥ , х҃вы , и҆ б҃гᲂро́ᲁичны , и҆ прⷣте́чева ᲁва̀ , ре́кше ржⷭ҇тво̀ и҆ ѹ҆сѣкнᲂве́нїе , и҆ ѻ҆бᲂю̀ верхо́внꙋю а҆пⷭ҇лꙋ петра̀ и҆ па́вла , и҆ і҆ꙍа́нна б҃гᲂсло́ва ᲁва̀ . и҆́мꙋт̾ же зна́менїе крⷭ҇тъ ѡ҆крꙋже́нъ . =🕀= и҆́м̾же бᲁѣ́нїе всено́щнᲂе сᲂверша́етсѧ по́ чинꙋ ѹ҆ста́ва , и҆ бжⷭ҇твенаѧ слѹ́жба всѧ̀ праⷥ . ~Сре́ᲁнїи же праⷥ , и҆́мꙋтъ крⷭ҇тъ то́чїю . =🕂= и҆́м̾же бᲁѣ́нїе не сᲂверша́етсѧ , то́чїю на вече́рни , бл҃же́нъ мѹ́жъ , а҃ , слаⷡ҇ : и҆ на́ гⷭ҇ᲁи вᲂзваⷯ , стⷯры , на́ ѕ҃ . ѿ прᲂизво́ла же на́ и҃ . и҆ чте́нїѧ , г҃ : \[и҆ литїѧ̀ , а҆́ще прᲂизво́льнѡ .\] и҆ на стихо́внѣ , \(с҃та́гѡ\) . на ѹ҆́трени , пᲂлїєлеѡⷭ҇ , и҆ є҆ѵⷢ҇а́лїе . и҆ кано́нъ , на́ и҃ , и҆ славᲂсло́вїе вели́кᲂе : и҆ про́чаѧ слѹ́жба по́ чинꙋ ѹ҆ста́ва . ~Ма́лїи же праⷥ и҆́мꙋтъ , ᲁвѣма̀ ви́ᲁы трѝ то́чки , несᲂверше́но ѡ҆крꙋже́ны . =🕃= 🕄 . ~кра́сенъ же ви́ᲁъ и҆мѹ́щиⷨ , на́ гⷭ҇ᲁи вᲂзва́хъ , стⷯры , на́ ѕ҃ , чте́нїѧ , г҃ . на ѹ҆́трени , каноⷩ҇ , на́ ѕ҃ . славᲂсло́вїе велиⷦ҇ , и҆ про́чаѧ слѹⷤ по́ чинꙋ ѹ҆ста́ва . ~че́рнымъ же ви́ᲁъ и҆мѹ́щыⷨ то́чїю , на́ гⷭ҇ᲁи вᲂзваⷯ , стⷯры на́ ѕ҃ , на ѹ҆́трени каноⷩ҇ на́ ѕ҃ , на литꙋⷬ҇ по́ чинꙋ ѹ҆ста́ва .

=СОБО́РНИКЪ В҃І МЪ Мⷭ҇ЦЕМЪ=
{{text_align=center}}

=сказꙋ́ѧ ѿ мⷭ҇ца септе́врїѧ , ᲁо мⷭ҇ца а҆́вгꙋста . по ꙋ҆ста́вꙋ , и҆́же во і҆єрⷭ҇ли́мѣ с҃ты́ѧ ла́вры , прпⷣбнагѡ и҆ б҃гᲂно́снагѡ ѻ҆ц҃а на́шегѡ са́вы ѡ҆с҃ще́ннагѡ .= М=цⷭ҇ъ септе́врїи , и҆́мать дні́й , л҃ .=

\[а҃\] =🕃= Н=ача́ло и҆нᲁи́ктꙋ , є҆́же є҆́сть но́вᲂмꙋ лѣ́тꙋ .= и҆ =па́мѧть прпⷣбнагѡ ѻ҆ц҃а на́шегѡ сѷмеѡ́на сто́лпника и҆ а҆рхи́манᲁрита пе́рвыѧ ѻ҆гра́ᲁы , и҆́же бѣ̀ во а҆нтїѡхі́и , и҆ мт҃ре є҆гѡ̀ ма́рфы .= и҆ =сᲂбо́ръ прест҃ы́ѧ бцⷣы , и҆́же в̾ мїаси́нѣхъ .= и҆ =ст҃а́гѡ мч҃нка , а҆ифа́ла .= и҆ =ст҃ы́хъ мч҃нцъ четы́реᲁесѧти же́нъ .= и҆ =ст҃а́гѡ а҆ммо́на ᲁїа́кᲂна ᲂу҆чт҃лѧ и҆́хъ .= и҆ =па́мѧть ст҃ы́хъ мч҃нкъ калли́сты , є҆в̾во́ᲁа , и҆ є҆рмᲂге́на , є҆ᲁинᲂро́ᲁныхъ бра́тїи по́ плᲂти .= и҆ =па́мѧть і҆сꙋ́са на́ввина . трᲂпа́рь , и҆нᲁи́ктꙋ . гла́съ , в҃ .= ~Всеѧ̀ тва́ри сᲂᲁѣ́телю , и҆́же времена̀ и҆ лѣ́та свᲂе́ю ѻ҆́бластїю пᲂлᲂжи́выи , бл҃гᲂслᲂвѝ вѣне́цъ лѣ́тꙋ бл҃гᲂсти твᲂеѧ̀ гᲁⷭ҇и , сᲂхранѧ́ѧ в̾ми́рѣ гра́ᲁъ и҆ лю́ᲁи твᲂѧ̀ , мл҃твами бцⷣы , пᲂвели́цѣй твᲂе́й ми́лᲂсти . =сла́ва . трᲂпа́рь , прпⷣбнᲂмꙋ . гла́съ , а҃ .= ~Терпѣ́нїѧ сто́лпъ бы́сть , ревнᲂва́въ пра́ѻ҆ц҃емъ прпⷣбне , і҆́ѡвꙋ во страсте́хъ , и҆ і҆ѡ́сифꙋ во и҆скꙋше́нїихъ , и҆ беспло́тныхъ житїю̀ в̾ тѣлесѝ симеѡ́не ѻ҆́ч҃е на́шъ . мᲂлѝ хрⷭ҇та̀ бг҃а , спасти́сѧ ᲁш҃а́мъ на́шимъ . =и҆ нн҃ѣ , бцⷣѣ . гла́съ , то́йже .= ~Ра́ᲁꙋисѧ ѡ҆бра́ᲁᲂваннаѧ бцⷣе ᲁв҃о , приста́нище и҆ преᲁ̾ста́тельнице ро́ᲁꙋ чл҃ческᲂмꙋ . и҆з̾ тебе́ бо вᲂплᲂти́сѧ и҆зба́витель ми́рꙋ , є҆ᲁи́на є҆сѝ мт҃и и҆ ᲁв҃а , прⷭ҇нѡ бл҃гᲂслᲂве́на и҆ препрᲂсла́влена . мᲂлѝ хрⷭ҇та̀ бг҃а , ми́ръ ᲁарᲂва́ти вселе́ннѣй , и҆ ᲁш҃а́мъ на́шимъ ве́лїю ми́лᲂсть . =кᲂнᲁа́къ , и҆нᲁи́ктꙋ . гла́съ , в҃ . Въ= вы́шнихъ живы́и хрⷭ҇тѐ цр҃ю , всѣ́мъ ви́ᲁимымъ и҆ неви́ᲁимымъ тво́рче и҆ зижᲁи́телю , и҆́же ᲁні́е и҆ но́щи , времена̀ и҆ лѣ́та сᲂтвᲂри́выи , бл҃гᲂслᲂвѝ ны́нѣ вѣне́цъ лѣ́тꙋ , сᲂблюᲁѝ и҆ сᲂхранѝ в̾ ми́рѣ странꙋ̀ на́шꙋ , и҆ гра́ᲁъ , и҆ лю́ᲁи твᲂѧ̀ мнᲂгᲂмлⷭ҇тиве . =кᲂнᲁа́къ , прпⷣбнᲂмꙋ . глаⷭ҇ , в҃ .= ~Вы́шнихъ и҆ща̀ , с̾ вы́шними сᲂвᲂкꙋплѧ́ѧсѧ , и҆ кᲂлесни́цꙋ ѻ҆́гненꙋ сто́лпъ себѣ̀ сᲂᲁѣ́лавъ , тѣ́мъ сᲂбесѣ́ᲁникъ а҆́гг҃лѡмъ бы́сть , прпⷣбне симеѡ́не . с̾ни́ми же хрⷭ҇та̀ бг҃а мᲂлѝ , непреста́ннѡ ѡ҆ всѣ́хъ на́съ .

\[в҃\] С=т҃а́гѡ мч҃нка ма́манта .= И҆́=же во ст҃ы́хъ ѻ҆ц҃а на́шегѡ і҆ѡа́нна по́стника , патрїа́рха цр҃ѧ гра́ᲁа .=

=трᲂпа́рь , мч҃нкꙋ . гла́съ , ᲁ҃ .= ~Мч҃нкъ тво́й гᲁⷭ҇и ма́мантъ , во страᲁа́нїи свᲂе́мъ , вѣне́цъ прїѧ́тъ нетлѣ́нныи ѿ тебѐ бг҃а на́шегѡ . и҆мѣ́ѧ бо крѣ́пᲂсть твᲂю̀ непᲂбѣᲁи́мꙋю , мꙋ́чащихъ ᲂу҆празᲁнѝ , и҆ разрꙋшѝ бѣсо́мъ немᲂщна́ѧ шата́нїѧ . тᲂгѡ̀ мл҃твами хрⷭ҇тѐ бж҃е ꙗ҆́кѡ бл҃гъ , спасѝ ᲁш҃а на́ша . =трᲂпа́рь , прпⷣбнᲂмꙋ . гла́съ , ᲁ҃ .= ~Пра́вило вѣ́рѣ и҆ ѻ҆́бразъ кро́тᲂсти , вᲂз̾ᲁержа́нїю ᲂу҆чи́телѧ , ꙗ҆ви́ тѧ гᲁⷭ҇ь ста́ᲁꙋ твᲂемꙋ̀ , ꙗ҆́же веще́мъ и҆́стинна . сегѡ̀ ра́ᲁи стѧжа́въ смире́нїемъ высо́каѧ . нището́ю бᲂга́таѧ . ѻ҆́ч҃е на́шъ ст҃лю і҆ѡа́нне , мᲂлѝ хрⷭ҇та̀ бг҃а , спасти́сѧ ᲁш҃а́мъ на́шимъ . =кᲂнᲁа́къ , мч҃нкꙋ . гла́съ , г҃ .= ~Жеѕло́мъ ст҃е ѿ́ бг҃а ᲁа́ннымъ тѝ , лю́ᲁи свᲂѧ̀ ᲂу҆пасѐ , на па́житехъ зако́на живᲂно́сна . звѣ́рѧ же неви́ᲁимагѡ шата́нїе сᲂкрꙋшѝ , по́ᲁ̾нᲂзѣ тебѐ пᲂю́щихъ . ꙗ҆́кѡ всѝ и҆́же в̾ бѣᲁа́хъ тѧ̀ преᲁ̾ста́телѧ ма́манте , те́пла и҆́мамы .

\[г҃\] С=т҃а́гѡ сщ҃еннᲂмч҃нка а҆нѳи́ма , є҆пкⷭ҇па никᲂмиᲁі́йскагѡ .= П=рпⷣбнагѡ ѻ҆ц҃а на́шегѡ ѳеѡкти́ста , спо́стника вели́кᲂмꙋ є҆в̾фи́мїю . трᲂпа́рь , мꙋ́ченикꙋ . гла́съ , ᲁ҃ .= ~И҆ нра́вᲂмъ прича́стникъ , и҆ престо́лᲂмъ намѣ́стникъ , а҆пⷭ҇лѡмъ бы́въ . ᲁѣѧ́нїемъ ѡ҆брѣ́те бг҃ᲂᲁх҃нᲂве́нне , бг҃ᲂвиᲁѣ́нїѧ вᲂсхо́ᲁъ . сегѡ̀ ра́ᲁи сло́во и҆́стиннᲂе и҆справлѧ́ѧ , и҆ вѣ́ры ра́ᲁи пᲂстраᲁа́лъ є҆сѝ ᲁо́крᲂве , сщ҃еннᲂмч҃нче а҆нѳи́ме . мᲂлѝ хрⷭ҇та̀ бг҃а , спасти́сѧ ᲁш҃а́мъ на́шимъ . =трᲂпа́рь , прпⷣбнᲂмꙋ . гла́съ , и҃ .= ~Сле́зъ твᲂи́хъ и҆сто́чники , пꙋсты́ни без̾ча́ᲁнᲂе напᲂи́лъ є҆сѝ . и҆ є҆́же и҆з̾ глꙋбины̀ вᲂз̾ᲁыха́нїи , во́сто трꙋᲁы̀ расплᲂᲁи́лъ є҆сѝ , и҆ бы́сть свѣти́льникъ вселе́ннѣй сїѧ́ѧ чꙋᲁесы̀ . ѳеѡкти́сте ѻ҆́ч҃е на́шъ , мᲂлѝ хрⷭ҇та̀ бг҃а , спасти́сѧ ᲁш҃а́мъ на́шимъ . =кᲂнᲁа́къ , прпⷣбнᲂмꙋ . гла́съ , ᲁ҃ . Въ= по́стницѣхъ присᲂвᲂкꙋпи́сѧ вели́кᲂмꙋ є҆в̾фи́мїю , въ по́ᲁвизѣхъ ꙗ҆́кѡ а҆́гг҃лъ на землѝ ꙗ҆ви́сѧ , ѡ҆чища́ѧ прпⷣбне срⷣца̀ вѣ́рныхъ , бжⷭ҇твеными зна́меньми пᲂвсегᲁа̀ . сегѡ̀ ра́ᲁи любо́вїю ѳеѡкти́сте тѧ̀ чте́мъ . =кᲂнᲁа́къ , мꙋ́ченикꙋ . гла́съ , ᲁ҃ . Во= ст҃лехъ бл҃гᲂче́стнѡ пᲂжи́въ , и҆ мꙋче́нїѧ пꙋ́ть прᲂше́ᲁъ , и҆́ᲁᲂльскаѧ ᲂу҆гаси́лъ є҆сѝ же́ртвы . и҆ пᲂбо́рникъ бы́въ свᲂемꙋ̀ ста́ᲁꙋ бг҃ᲂмꙋ́ᲁре . тѣ́мже тѧ̀ пᲂчита́емъ и҆ та́йнѡ вᲂпїе́мъ тѝ , ѿ бѣ́ᲁъ и҆зба́ви на́съ при́снѡ свᲂи́ми мл҃твами , ѻ҆́ч҃е на́шъ а҆нѳи́ме .

\[ᲁ҃\] С=т҃а́гѡ сщ҃еннᲂмч҃нка вави́лы , а҆рхїє҆пкⷭ҇па вели́кїѧ а҆нтїᲂхі́ѧ .= С=т҃а́гѡ прᲂро́ка и҆ бг҃ᲂви́ᲁца мѡѷсе́ѧ . трᲂпа́рь , мч҃нкꙋ . гла́съ , ᲁ҃ .= ~И҆ нра́вᲂмъ прича́стникъ , и҆ престо́лᲂмъ намѣ́стникъ , а҆пⷭ҇лѡмъ бы́въ . ᲁѣѧ́нїемъ ѡ҆брѣ́те бг҃ᲂᲁх҃нᲂве́нне , бг҃ᲂвиᲁѣ́нїѧ вᲂсхо́ᲁъ . сегѡ̀ ра́ᲁи сло́во и҆́стиннᲂе и҆справлѧ́ѧ , и҆ вѣ́ры ра́ᲁи пᲂстраᲁа́лъ є҆сѝ ᲁо́крᲂве , сщ҃еннᲂмч҃нче вави́лᲂ . мᲂлѝ хрⷭ҇та̀ бг҃а , спасти́сѧ ᲁш҃а́мъ на́шимъ . =трᲂпа́рь , прᲂро́кꙋ . гла́съ , в҃ . На= высᲂтꙋ̀ ᲁᲂбрᲂᲁѣ́телей взы́ᲁе прᲂро́че мѡѷсе́е , и҆ сегѡ̀ ра́ᲁи спᲂᲁо́бисѧ ви́ᲁѣти сла́вꙋ бж҃їю , скрижа́ли бл҃гᲂᲁа́тныѧ зако́на прїѧ́тъ , и҆ начерта́нїй бл҃гᲂᲁа́ть в̾ себѣ̀ нᲂсѧ̀ . и҆ прᲂро́кѡмъ бы́сть честна́ѧ пᲂхвала̀ , и҆ бл҃гᲂче́стїѧ вели́кᲂе та́инствᲂ . =ᲁрꙋгі́и , трᲂпа́рь , прᲂро́кꙋ . гла́съ , в҃ .= ~Прᲂро́ка твᲂегѡ̀ гᲁⷭ҇и , мѡѷсе́ѧ па́мѧть пра́зᲁнꙋюще , тᲂгѡ̀ ра́ᲁи мо́лимъ тѧ̀ , спасѝ ᲁш҃а на́ша . =кᲂнᲁа́къ , прᲂро́кꙋ . гла́съ , в҃ .= ~Ли́къ прⷪ҇ро́ческїи , с̾ мѡѷсе́ѡмъ , и҆ а҆арѡ́нᲂмъ , весе́лїемъ ᲁне́сь весели́тсѧ , ꙗ҆́кѡ кᲂне́цъ прᲂро́чествїѧ и҆́хъ на на́съ и҆спо́лнисѧ . ᲁне́сь сїѧ́етъ крⷭ҇тъ , и҆́мже на́съ спа́слъ є҆сѝ . тѣ́хъ мᲂли́твами хрⷭ҇тѐ бж҃е пᲂми́лꙋй на́съ . =кᲂнᲁа́къ , сщ҃еннᲂмч҃нкꙋ . гла́съ , и҃ .= ~Ꙗ҆́кѡ бл҃гᲂче́стїѧ прᲂпᲂвѣ́ᲁника , и҆ страᲁа́льцемъ ᲂу҆твержᲁе́нїе , цр҃кви прᲂславлѧ́етъ тѧ̀ вави́ло сла́вне , ѡ҆свѣща́ема ᲁне́сь . но ꙗ҆́кѡ и҆мѣ́ѧ ᲁерзнᲂве́нїе , в̾ ми́рѣ сᲂверше́ннѣ , велича́ющїѧ и҆ вᲂсхвалѧ́ющїѧ тѧ̀ , сᲂхрани́ти хрⷭ҇то́ви мᲂли́сѧ , ѽ мнᲂгᲂстраᲁа́льне .

=🕂= П=рест҃ѣ́й бцⷣе неѡ҆пали́мѣй кꙋпинѣ̀ . трᲂпа́рь . гла́съ , ᲁ҃ .= ~И҆́же во ѻ҆гнѣ̀ пᲂказа́выи мѡѷсе́ᲂви , є҆́же во́ плᲂти на́ землю прихо́ᲁъ тво́й , и҆ и҆́же зако́ннагѡ сщ҃е́нства а҆аро́нꙋ прᲂѡбрази́выи ѻ҆́бразᲂмъ жезла̀ бл҃гᲂᲁа́телю тѧ̀ ро́жᲁьшꙋю . є҆ѧ́же мл҃твами хрⷭ҇тѐ бж҃е на́шъ , ᲂу҆мирѝ живо́тъ на́шъ ꙗ҆́кѡ чл҃кᲂлю́бецъ . =кᲂнᲁа́къ . гла́съ , и҃ .= ~Преᲁ̾ѡ҆чи́стимсѧ и҆ мы̀ бжⷭ҇твенѡ въ ᲁꙋ́сѣ , и҆ на́ гᲂрꙋ сѷна́йскꙋю вѣ́рᲂю взы́ᲁемъ , ᲁа ви́ᲁимъ та́мѡ кꙋпинꙋ̀ ѻ҆гнено́снꙋю , ᲁв҃ыѧ прᲂвᲂзвѣща́ющꙋ ржⷭ҇твᲂ̀ . и҆ ви́ᲁѣвше пᲂклᲂни́мсѧ всѝ =\[пᲂкло́н̾\] ,= со́ страхᲂмъ вᲂпїю́ще , ра́ᲁꙋисѧ невѣ́сто неневѣ́стнаѧ .

\[є҃\] 🕃 С=т҃а́гѡ прᲂро́ка заха́рїи , ѻ҆ц҃а ст҃а́гѡ і҆ѡа́нна прⷣтчи . трᲂпа́рь . гла́съ , ᲁ҃ .= ~Сщ҃е́нства ѻ҆ᲁе́жᲁею премꙋ́ᲁре ѡ҆ᲁѣ́ѧнъ , по зако́нꙋ бж҃їю , всесᲂжже́нїѧ прїѧ́тна , сщ҃еннᲂлѣ́пнѡ прине́слъ є҆сѝ заха́рїе , и҆ бы́сть свѣти́льникъ , и҆ зри́тель та́йнамъ . скрыжа́ли ѡ҆бра́знѡ бл҃гᲂᲁа́тныѧ в̾ себѣ̀ нᲂсѧ̀ , и҆звѣ́стнѡ мꙋ́ᲁре . и҆ мече́мъ закла́нъ бы́въ в̾ хра́мѣ бж҃їи . хрⷭ҇то́въ прᲂро́че с̾ прⷣтчею , мᲂлѝ спасти́сѧ ᲁш҃а́мъ на́шимъ . =кᲂнᲁа́къ . гла́съ , г҃ .= ~Прᲂро́къ ᲁне́сь , и҆ ст҃ль вы́шнѧгѡ заха́рїѧ , преᲁ̾лежи́тъ , преᲁᲂте́чевъ рᲂᲁи́тель . трапе́зᲂю прⷪ҇ро́чествїѧ всѣ́хъ пита́ѧ , питїе́мъ же пра́вᲁы , всѣ́хъ вѣ́рныхъ напаѧ́ѧ , сегѡ̀ ра́ᲁи скᲂнчава́етсѧ , ꙗ҆́кѡ таи́нникъ бжⷭ҇твеныи бж҃їѧ бл҃гᲂᲁа́ти .

\[ѕ҃\] 🕃 В=ᲂспᲂмина́нїе бы́вшагѡ чꙋᲁесѐ в̾ кᲂла са́ехъ , є҆́же є҆́сть в̾ хо́нѣхъ , ѿ а҆рхистрати́га миха́ила . трᲂпа́рь . гла́съ , ᲁ҃ .= ~Нбⷭ҇ныхъ во́инствъ а҆рхистрати́же , мо́лимъ тѧ̀ ны́нѣ мы̀ неᲁᲂсто́йнїи . ꙗ҆́кѡ ᲁа твᲂи́ми мл҃твами пᲂкры́еши на́съ кро́вᲂмъ крилꙋ̀ , невеще́ственыѧ тѝ сла́вы . сᲂхранѧ́ющи на́съ мᲂлѧ́щихсѧ прилѣ́жнѡ , и҆ вᲂпїю́щихъ , ѿ бѣ́ᲁъ и҆зба́ви на́съ , ꙗ҆́кѡ чинᲂнача́льникъ вы́шнимъ си́ламъ . =кᲂнᲁа́къ . гла́съ , в҃ .= ~А҆рхистрати́же бж҃їи , и҆ слꙋгᲂ̀ бжⷭ҇твеныѧ сла́вы . а҆́гг҃лѡмъ нача́льниче , и҆ наста́вниче чл҃кѡмъ . є҆́же є҆́сть на по́льзꙋ прᲂсѝ на́мъ , и҆ ве́лїѧ млⷭ҇ти , ꙗ҆́кѡ беспло́тнымъ а҆рхистрати́гъ . С=т҃а́гѡ мч҃нка є҆ѵ̾ᲁᲂѯі́ѧ , пᲂе́тсѧ на па́вечерницѣ .=

\[з҃\] 🕃 П=реᲁ̾пра́зᲁнество ржⷭ҇тва̀ прест҃ы́ѧ влⷣчцы на́шеѧ бцⷣы и҆ прⷭ҇нѡ ᲁв҃ы мр҃і́и .= С=т҃а́гѡ мч҃нка сᲂзѡ́нта . трᲂпа́рь , мч҃нкꙋ . гла́съ , ᲁ҃ .= ~Мч҃нкъ тво́й гᲁⷭ҇и сᲂзѡ́нтъ , во страᲁа́нїи свᲂе́мъ , вѣне́цъ прїѧ́тъ нетлѣ́нныи ѿ тебѐ бг҃а на́шегѡ . и҆мѣ́ѧ бо крѣ́пᲂсть твᲂю̀ непᲂбѣᲁи́мꙋю , мꙋ́чащихъ ᲂу҆празᲁнѝ , и҆ разрꙋшѝ бѣсо́мъ немᲂщна́ѧ шата́нїѧ . тᲂгѡ̀ мл҃твами хрⷭ҇тѐ бж҃е ꙗ҆́кѡ бл҃гъ , спасѝ ᲁш҃а на́ша . =сла́ва , и҆ ны́нѣ . трᲂпа́рь , преᲁ̾пра́зᲁнествꙋ .= ~Ѿ ко́рене і҆єссе́ѡва , и҆ ѿ чре́слъ ᲁв҃ᲁᲂвыхъ , бг҃ᲂѻ҆трᲂкᲂви́ца мр҃і́ѧ , ᲁне́сь ражᲁа́етсѧ на́мъ . ра́ᲁᲂстїю бо ра́ᲁꙋютсѧ всѧ́ческаѧ и҆ ѡ҆бнᲂвлѧ́ютсѧ . сра́ᲁꙋйтесѧ в̾кꙋ́пѣ нб҃о и҆ землѧ̀ . вᲂсхвали́те є҆ѧ̀ ѻ҆те́чествїѧ ꙗ҆зы́къ . і҆ѡаки́мъ весели́тсѧ , и҆ а҆́нна тᲂржествꙋ́етъ зᲂвꙋ́щи , непло́ᲁы ражᲁа́етъ бцⷣꙋ и҆ пита́тельницꙋ жи́зни на́шеѧ . =кᲂнᲁа́къ , сᲂзѡ́нтꙋ . гла́съ , ᲁ҃ .= ~Мч҃нкѡмъ бы́въ честна́ѧ пᲂхвала̀ , ми́рᲂви вᲂсїѧ́лъ є҆сѝ и҆сцѣле́нїи мно́жествᲂ . и҆́миже ѿ́ бг҃а ѡ҆бᲂга́щьсѧ сᲂзѡ́нте пребл҃же́нне , мл҃твами твᲂи́ми спаса́й на́съ . =кᲂнᲁа́къ , преᲁ̾пра́зᲁнествꙋ . гла́съ , в҃ .= ~Весели́тсѧ ны́нѣ а҆́нна , непло́ᲁїѧ раз̾рѣ́шьшисѧ сᲂꙋ́зъ , и҆ питѣ́етъ пречⷭ҇тꙋю сᲂзыва́ющи всѣ́хъ , вᲂспѣ́ти ᲁарᲂва́вшагѡ ѿ лᲂже́снъ є҆ѧ̀ землены́мъ є҆ᲁи́нꙋ мт҃рь , неи҆скꙋсᲂмꙋ́жнꙋю .

=🕂= И҆́=же во ст҃ы́хъ ѻ҆ц҃а на́шегѡ і҆ѡа́нна , а҆рхї є҆пкⷭ҇па нᲂвгᲂро́ᲁскагѡ чꙋᲁᲂтво́рца . трᲂпа́рь . гла́съ , ᲁ҃ .= ~Гᲁⷭ҇и бж҃е на́шъ , твᲂрѧ́и прⷭ҇нѡ с̾на́ми по твᲂемꙋ̀ смᲂтре́нїю , не ѿста́ви млⷭ҇ти твᲂеѧ̀ ѿ на́съ , но мл҃твами ст҃лѧ твᲂегѡ̀ і҆ѡа́нна , в̾ ми́рѣ ᲂу҆стро́й живо́тъ на́шъ . =ᲁрꙋгі́и , трᲂпа́рь . гла́съ , и҃ .= ~Дне́сь свѣ́тлѡ красꙋ́етсѧ сла́внѣйшїи вели́кїи но́въ гра́ᲁъ , и҆мѣ́ѧ мо́щи твᲂѧ̀ в̾ себѣ̀ ст҃лю і҆ѡа́нне , ꙗ҆́кѡ со́лнечныѧ лꙋчѝ и҆спꙋща́ѧ . и҆ пᲂᲁава́еши и҆сцѣле́нїѧ , притека́ющимъ с̾ вѣ́рᲂю к̾ ра́цѣ мᲂще́й твᲂи́хъ . мᲂли́сѧ хрⷭ҇тꙋ̀ бг҃ꙋ и҆зба́вити гра́ᲁъ се́й , невреᲁи́мь ѿ ва́рварскагѡ плѣне́нїѧ , и҆ межᲁᲂꙋсо́бныѧ бра́ни , и҆ ѻ҆́гненагѡ запале́нїѧ , ст҃лю і҆ѡа́нне бг҃ᲂмꙋ́ᲁре чꙋᲁᲂно́сче , нбⷭ҇ныи чл҃че , земны́и а҆́гг҃ле . тѣ́мъ сᲂше́ᲁшесѧ любо́вїю в̾ па́мѧть твᲂю̀ , свѣ́тлѡ пра́зᲁнꙋемъ , в̾ пѣ́снехъ и҆ пѣ́нїихъ ра́ᲁꙋющесѧ , и҆ хрⷭ҇та̀ сла́вѧще . и҆́же тебѣ̀ такᲂвꙋ́ю бл҃гᲂᲁа́ть ᲁарᲂва́вшагѡ и҆сцѣле́нїемъ , и҆ вели́кᲂмꙋ но́вꙋ гра́ᲁꙋ застꙋпле́нїе и҆ ᲂу҆тверже́нїе . =кᲂнᲁа́къ . гла́съ , ᲁ҃ .= ~Вᲂзвесели́сѧ ꙗ҆вле́ннѡ честна́ѧ цр҃кви хрⷭ҇то́ва , в̾ па́мѧть ᲁне́сь приснᲂслᲂвꙋ́щагѡ ст҃лѧ і҆ѡа́нна , ѿ вели́кагѡ нᲂва̀ гра́ᲁа вᲂсїѧ́вшагѡ , и҆ всю̀ тва́рь ᲂу҆ᲁиви́вшагѡ пресла́вными чꙋᲁᲂᲁѣѧ́нїи , и҆ всѣ́ми ᲁᲂбрᲂᲁѣ́тельми ᲂу҆краси́вшагᲂсѧ . є҆го́же и҆ по преставле́нїи честно́е тѣ́лᲂ , ѡ҆брѣ́тесѧ нетлѣ́ннᲂ , и҆стᲂча́ѧ ве́лїѧ чꙋᲁеса̀ ст҃лю і҆ѡа́нне , мᲂлѝ хрⷭ҇та̀ бг҃а ѡ҆ всѣ́хъ на́съ .

=\[и҃\] 🕀= Р=жⷭ҇твᲂ̀ прест҃ы́ѧ влⷣчцы на́шеѧ бцⷣы и҆ прⷭ҇нѡ ᲁв҃ы мр҃і́и . трᲂпа́рь . гла́съ , ᲁ҃ .= ~Ржⷭ҇твᲂ̀ твᲂѐ бцⷣе ᲁв҃о , ра́ᲁᲂсть вᲂзвѣстѝ , все́й вселе́ннѣй . и҆з̾ тебе́ бо вᲂсїѧ̀ сл҃нце пра́вᲁѣ хрⷭ҇то́съ бг҃ъ на́шъ . и҆ разрꙋши́въ клѧ́твꙋ , ᲁа́стъ бл҃гᲂслᲂве́нїе . и҆ ᲂу҆празᲁни́въ сме́рть , ᲁарᲂва̀ на́мъ живо́тъ вѣ́чныи . =кᲂнᲁа́къ . гла́съ , ᲁ҃ .= ~І҆ѡаки́мъ и҆ а҆́нна пᲂнᲂше́нїѧ без̾ча́ᲁства , а҆ᲁа́мъ же и҆ є҆́вва , ѿ тлѝ сме́ртныѧ свᲂбᲂᲁи́стасѧ , пречⷭ҇таѧ ст҃ы́мъ ржⷭ҇тво́мъ твᲂи́мъ . тᲂ̀ пра́зᲁнꙋютъ и҆ лю́ᲁїє твᲂѝ , вины̀ грѣхо́вныѧ и҆зба́вльшесѧ вᲂпїю́ще ти , непло́ᲁы ражᲁа́етъ бцⷣꙋ и҆ пита́тельницꙋ жи́зни на́шеѧ .

\[ѳ҃\] 🕃 С=т҃ы́хъ пра́веᲁныхъ бг҃ᲂѻ҆ц҃ъ і҆ѡаки́ма и҆ а҆́нны . трᲂпа́рь . гла́съ , а҃ .= ~И҆́же в̾ зако́ннѣй сѣ́ни пра́веᲁни бы́вше , млаᲁе́нецъ бг҃ᲂᲁа́нныи пᲂрᲂᲁи́ста на́мъ , і҆ѡаки́мъ , и҆ а҆́нна . тѣ́мже ᲁне́сь свѣ́тлѡ тᲂржествꙋ́етъ , и҆ ве́селѡ пра́зᲁнꙋющи бжⷭ҇твенаѧ цр҃кви , честнꙋ́ю ва́шꙋ па́мѧть , сла́вѧщи ѻ҆ц҃а , вᲂз̾ᲁви́гшагѡ ро́гъ спасе́нїѧ на́мъ в̾ ᲁᲂмꙋ̀ бж҃їи . =кᲂнᲁа́къ . гла́съ , в҃ .= ~Весели́тсѧ ны́нѣ а҆́нна , без̾ча́ᲁства раз̾рѣ́шь шисѧ сᲂꙋ́зъ . и҆ пита́етъ пречⷭ҇тꙋю сᲂзыва́ющи всѣ́хъ , вᲂспѣ́ти ᲁарᲂва́вшагѡ , ѿ лᲂже́снъ є҆ѧ̀ земны́мъ , є҆ᲁи́нꙋ мт҃рь неи҆скꙋсᲂмꙋ́жнꙋю . =ᲁрꙋгі́и , кᲂнᲁа́къ . гла́съ , в҃ .= ~Бг҃ᲂѻ҆ц҃ъ хрⷭ҇то́выхъ па́мѧть пра́зᲁнꙋемъ , и҆ ѿ си́хъ вѣ́рᲂю прᲂсѧ́ще по́мᲂщи , и҆зба́витисѧ всѣ́мъ ѿ всѧ́кїѧ ско́рби зᲂвꙋ́щимъ , бг҃ъ на́шъ с̾на́ми , и҆́же си́хъ прᲂсла́ви , ꙗ҆́кᲂже и҆зво́ли . С=т҃а́гѡ мч҃нка севирїа́на , пᲂе́тсѧ на па́вечерницѣ .=

=🕂= П=рпⷣбнагѡ ѻ҆ц҃а на́шегѡ і҆ѡ́сифа вᲂлᲂцка́гѡ . трᲂпа́рь . гла́съ , є҃ .= ~Ꙗ҆́кѡ по́стникѡмъ ᲂу҆ᲁᲂбре́нїе , и҆ ѻ҆ц҃е́мъ красᲂтꙋ̀ , млⷭ҇ти пᲂᲁа́телѧ , раз̾сꙋжᲁе́нїю свѣти́льника , всѝ вѣ́рнїи сᲂше́ᲁшесѧ вᲂсхва́лимъ , кро́тᲂсти ᲂу҆чи́телѧ , и҆ є҆ресе́мъ пᲂсрами́телѧ , премꙋ́ᲁрагѡ і҆ѡ́сифа , рꙋ́сскꙋю ѕвѣзᲁꙋ̀ . мᲂлѧ́щасѧ гᲁⷭ҇ви , пᲂми́лᲂватисѧ ᲁш҃а́мъ на́шимъ . =кᲂнᲁа́къ . гла́съ , и҃ .= ~Житїѧ̀ тревᲂлне́нїѧ , и҆ мѧте́жа мир̾ска́гѡ , и҆ страстна́ѧ в̾зыгра́нїѧ нивᲂчто́же в̾мѣни́въ . пꙋсты́нныи гражᲁани́нъ пᲂказа́сѧ . мно́гимъ бы́сть наста́вникъ і҆ѡ́сифе прпⷣбне , и҆́нᲂкѡмъ сᲂбра́тель , и҆ мᲂле́бникъ вѣ́ренъ . чистᲂтѣ̀ рачи́тель . мᲂлѝ хрⷭ҇та̀ бг҃а , спасти́сѧ ᲁш҃а́мъ на́шимъ .

\[і҃\] С=т҃ы́хъ мч҃нцъ , минᲂᲁѡ́ры , и҆ митрᲂᲁѡ́ры , и҆ нимфᲂᲁѡ́ры . кᲂнᲁа́к̾ , мч҃нцамъ . гла́съ , в҃ .= ~И҆́же страᲁа́ньми вᲂсїѧ́вшїѧ в̾ ми́рѣ чⷭ҇тны́ѧ ᲁв҃ы , и҆ хрⷭ҇та̀ прᲂпᲂвѣ́ᲁавшїѧ , вѣ́рᲂю пѣ́сньми минᲂᲁѡ́рꙋ вᲂсхва́лимъ , с̾ митрᲂᲁѡ́рᲂю и҆ нимфᲂᲁѡ́рᲂю , ꙗ҆́кѡ мо́лѧтсѧ гᲁⷭ҇ви ѡ҆ всѣ́хъ на́съ . =ᲁрꙋгі́и , кᲂнᲁа́къ . гла́съ , ᲁ҃ . По= трⷪ҇цѣ терпѣли́внѡ пᲂстраᲁа́вше , мнᲂгᲂко́зненагѡ врага̀ пᲂбѣᲁи́сте , бра́тски свѧ́зани ᲁх҃ᲂмъ . ѿ ню́ᲁꙋ же сᲂввеᲁены̀ бы́сте пѧтьмѝ ᲁв҃ами , к̾ пренбⷭ҇нᲂмꙋ страᲁа́льцы черто́гꙋ . и҆ со а҆́гг҃лы всѣ́хъ цр҃ю с̾ весе́лїемъ непреста́ннѡ преᲁ̾стᲂи́те .

\[а҃і\] П=рпⷣбныѧ мт҃ре на́шеѧ ѳеᲂᲁѡ́ры , и҆́же во а҆леѯанᲁрі́и . трᲂпа́рь . гла́съ , и҃ .= ~Ѡ҆ тебѣ̀ мт҃и ѳеᲂᲁѡ́рᲂ , и҆звѣ́стенъ бы́сть спасе́нїѧ ѻ҆́бразъ . вᲂспрїи́мши бо крⷭ҇тъ , пᲂслѣ́ᲁᲂвала є҆сѝ хрⷭ҇тꙋ̀ . твᲂрѧ́щи же и҆ ᲂу҆ча́ше , презира́ти пло́ть , прехо́ᲁитъ бᲂ , прилѣжа́ти же ѡ҆ ᲁш҃и ве́щи без̾сме́ртнѣй . тѣ́мже и҆ со а҆́гг҃лы ра́ᲁꙋетсѧ прпⷣбнаѧ ᲁх҃ъ тво́й . =кᲂнᲁа́къ . гла́съ , а҃ .= ~Но́щи страстны́ѧ и҆збѣ́гши бг҃ᲂмꙋ́ᲁраѧ ѳеᲂᲁѡ́ра , прїи́ᲁе мы́сленѣ къ сл҃нцꙋ сла́вы . пᲂще́нїемъ ᲂу҆мертви́вши плᲂтьска́ѧ взыгра́нїѧ . ѿ ню́ᲁꙋ же бы́сть прᲂписа́нїе и҆́нᲂчествꙋющимъ , и҆ и҆справле́нїе па́ᲁшимъ в̾ житїѝ . тѣ́мже тѧ̀ пᲂчита́емъ . =ᲁрꙋгі́и , кᲂнᲁа́къ . гла́съ , в҃ .= ~Тѣ́ло свᲂѐ пᲂсто́мъ и҆знꙋри́вши , не ᲂу҆сы́пными мл҃твами зижᲁи́телѧ мᲂлѧ́ше ѡ҆ грѣсѣ̀ свᲂе́мъ , ꙗ҆́кѡ ᲁа прїи́меши сᲂверше́но прᲂще́нїе . и҆ прїѧ́тъ ѡ҆ставле́нїе , пꙋ́ть пᲂкаѧ́нїѧ пᲂказа́вши .

\[в҃і\] =🕃= В=ъ сі́и ᲁн҃ь ѿᲁае́тсѧ пра́зᲁникъ , ржⷭ҇тва̀ прест҃ы́ѧ бцⷣы . трᲂпа́рь . гла́съ , ᲁ҃ .= ~Ржⷭ҇твᲂ̀ твᲂѐ бцⷣе ᲁв҃о , ра́ᲁᲂсть вᲂзвѣстѝ , все́й вселе́ннѣй . и҆з̾ тебе́ бо вᲂсїѧ̀ сл҃нце пра́вᲁѣ хрⷭ҇то́съ бг҃ъ на́шъ . и҆ разрꙋши́въ клѧ́твꙋ , ᲁа́стъ бл҃гᲂслᲂве́нїе . и҆ ᲂу҆празᲁни́въ сме́рть , ᲁарᲂва̀ на́мъ живо́тъ вѣ́чныи . =кᲂнᲁа́къ . гла́съ , ᲁ҃ .= ~І҆ѡаки́мъ и҆ а҆́нна пᲂнᲂше́нїѧ без̾ча́ᲁства , а҆ᲁа́мъ же и҆ є҆́вва , ѿ тлѝ сме́ртныѧ свᲂбᲂᲁи́стасѧ , пречⷭ҇таѧ ст҃ы́мъ ржⷭ҇тво́мъ твᲂи́мъ . тᲂ̀ пра́зᲁнꙋютъ и҆ лю́ᲁїє твᲂѝ , вины̀ грѣхо́вныѧ и҆зба́вльшесѧ вᲂпїю́ще ти , непло́ᲁы ражᲁа́етъ бцⷣꙋ и҆ пита́тельницꙋ жи́зни на́шеѧ . С=т҃а́гѡ сщ҃еннᲂмч҃нка а҆втᲂно́ма , пᲂе́тсѧ на па́вечерницѣ .=

\[г҃і\] =🕃= Ѡ҆=бнᲂвле́нїе ст҃а́гѡ хра́ма , вᲂскрⷭ҇нїѧ хрⷭ҇та̀ бг҃а на́шегѡ .= П=реᲁ̾пра́зᲁнество чⷭ҇тна́гѡ и҆ живо твᲂрѧ́щаго крⷭ҇та̀ .= С=т҃а́гѡ сщ҃еннᲂмч҃нка , кᲂрни́ лїѧ со́тника . трᲂпа́рь , ѡ҆бнᲂвле́нїю . гла́съ , в҃ .= ~Ꙗ҆́кѡ вы́шнїѧ тве́рᲁи бл҃гᲂлѣ́пїе , и҆ ни́жнюю пᲂᲁо́бнѡ ꙗ҆ви́лъ є҆сѝ красᲂтꙋ̀ , ст҃а́гѡ в̾селе́нїѧ сла́вы твᲂеѧ̀ гᲁⷭ҇и . ᲂу҆тверᲁѝ є҆гѡ̀ во́ вѣки вѣко́мъ , и҆ прїимѝ на́ша ꙗ҆́же в̾ не́мъ непреста́ннѡ принᲂси́мыѧ тѝ мᲂльбы̀ , бцⷣы ра́ᲁи , всѣ́хъ живᲂтѐ и҆ вᲂскрⷭ҇нїе . =сла́ва . трᲂпа́рь , мч҃нкꙋ . гла́съ , ᲁ҃ .= ~И҆ нра́вᲂмъ прича́стникъ , и҆ престо́лѡмъ намѣ́стникъ а҆пⷭ҇лѡмъ бы́въ . ᲁѣѧ́нїемъ ѡ҆брѣ́те бг҃ᲂᲁх҃нᲂве́нне бг҃ᲂвиᲁѣ́нїѧ вᲂсхо́ᲁъ . сегѡ̀ ра́ᲁи сло́во и҆́стиннѣ и҆справлѧ́ѧ , и҆ за вѣ́рꙋ пᲂстраᲁа́лъ є҆сѝ ᲁо́крᲂве . сщ҃еннᲂмч҃нче кᲂрни́лїе , мᲂлѝ хрⷭ҇та̀ бг҃а , спасти́сѧ ᲁш҃а́мъ на́шимъ . =и҆ ны́нѣ . трᲂпа́рь , крⷭ҇тꙋ̀ . гла́съ , то́йже .= ~Живᲂтвᲂрѧ́щїи крⷭ҇тъ твᲂеѧ̀ бл҃гᲂсти , є҆го́же ᲁарᲂва̀ на́мъ неᲁᲂсто́йнымъ гᲁⷭ҇и . тебѣ́ бо тᲂгѡ̀ прино́симъ въ мл҃твꙋ . спасѝ лю́ᲁи свᲂѧ̀ мᲂлѧ́щїѧсѧ , бцⷣы ра́ᲁи , є҆ᲁи́не чл҃кᲂлю́бче . =кᲂнᲁа́къ , крⷭ҇тꙋ̀ . гла́съ , ᲁ҃ .= ~Ꙗ҆ви́сѧ ᲁне́сь ѿ нѣ́ᲁръ земны́хъ спасе́нᲂе ᲁре́вᲂ , в̾ цр҃кви че́стнѡ вᲂзнᲂси́мо а҆рхїєре́ᲂвыма ᲁла́ньма . и҆ вселе́ннаѧ пᲂкланѧ́ющисѧ со́ страхᲂмъ цѣлꙋ́етъ , и҆́мже спасѐ на́съ . =кᲂнᲁа́къ , ѡ҆бнᲂвле́нїю . гла́съ , в҃ .= ~Ѡ҆бнᲂвле́нїе ᲁх҃а въ срⷣцы́хъ , и҆ прᲂсвѣще́нїе внꙋ́тренихъ ᲁа́рꙋй , и҆́же вѣ́рᲂю сᲂтвᲂрѧ́ющимъ сщ҃е́ннаѧ ѡ҆бнᲂвле́нїѧ хра́ма ᲁо́мꙋ твᲂегѡ̀ . є҆мꙋ́же бл҃гᲂвᲂли́лъ є҆сѝ сᲂзᲁа́тисѧ в̾ твᲂѐ бжⷭ҇твенᲂе и҆́мѧ , є҆ᲁи́не во ст҃ы́хъ прᲂславлѧ́емыи . =кᲂнᲁа́къ , мч҃нкꙋ . гла́съ , ᲁ҃ .= ~Ѿ нача́ла ст҃а́ѧ тѧ̀ цр҃кви , ꙗ҆́же ѿ ꙗ҆зы́къ пᲂказа̀ прᲂсвѣща́юща ю҆̀ , ᲂу҆го́ᲁными ти ᲁѣѧ́нїи , сщ҃еннᲂтаи́нниче бг҃ᲂмꙋ́ᲁре кᲂрни́лїе .

=\[ᲁ҃і\] 🕀= В=семи́рнᲂе вᲂз̾ᲁви́женїе , честна́гѡ и҆ живᲂтвᲂрѧ́щагѡ крⷭ҇та̀ гᲁⷭ҇нѧ . трᲂпа́рь . гла́съ , а҃ .= ~Спасѝ̀ гᲁⷭ҇и лю́ᲁи свᲂѧ̀ , и҆ бл҃гᲂслᲂвѝ ᲁᲂстᲂѧ́нїе свᲂѐ , пᲂбѣ́ᲁы ᲁержа́ве рᲂсси́йстей на сᲂпрᲂти́вныѧ ᲁа́рꙋй , и҆ свᲂѧ̀ сᲂхранѧ́ѧ крⷭ҇то́мъ лю́ᲁи . =кᲂнᲁа́къ . гла́съ , ᲁ҃ .= ~Вᲂзнесы́исѧ на́ крⷭ҇тъ во́лею , тезᲂи҆мени́тᲂмꙋ нн҃ѣ гра́ᲁꙋ твᲂемꙋ̀ , щеᲁро́ты твᲂѧ̀ ᲁа́рꙋй хрⷭ҇тѐ бж҃е . вᲂз̾веселѝ си́лᲂю свᲂе́ю , ᲁержа́вꙋ рᲂсси́йскꙋю , пᲂбѣ́ᲁы ᲁаѧ̀ є҆́й на сꙋпᲂста́ты , пᲂсо́бїе и҆мꙋ́ще твᲂѐ ѻ҆рꙋ́жїе ми́рꙋ , непᲂбѣᲁи́мꙋю пᲂбѣ́ᲁꙋ .

\[є҃і\] 🕃 С=т҃а́гѡ великᲂмч҃нка ники́ты . трᲂпа́рь . гла́съ , ᲁ҃ .= ~Крⷭ҇тъ хрⷭ҇то́въ , ꙗ҆́кѡ нѣ́кᲂе ѻ҆рꙋ́жїе ᲂу҆се́рᲁнѡ вᲂспрїи́мъ , и҆ к̾ бᲂре́нїю враго́въ прите́клъ є҆сѝ , и҆ за хрⷭ҇та̀ пᲂстраᲁа́въ . пᲂслѣᲁѝ ѻ҆гне́мъ сщ҃е́ннꙋю свᲂю̀ ᲁш҃ꙋ гᲁⷭ҇ви пре́ᲁавъ . ѿ ню́ᲁꙋ же и҆ ᲁаро́мъ и҆сцѣле́нїѧ ѿ негѡ̀ спᲂᲁо́бисѧ прїѧ́ти . великᲂмч҃нче ники́тᲂ , мᲂлѝ хрⷭ҇та̀ бг҃а спасти́сѧ ᲁш҃а́мъ на́шимъ . =кᲂнᲁа́къ . гла́съ , в҃ .= ~Пре́лести пᲂсѣ́къ ᲁержа́вꙋ , тве́рᲁᲂстїю сѝ , и҆ пᲂбѣ́ᲁы прїе́мъ вѣне́цъ въ страᲁа́нїи свᲂе́мъ . со а҆́гг҃лы сла́вне весели́шисѧ , ники́то тезᲂи҆мени́те . с̾ ни́ми же хрⷭ҇та̀ бг҃а мᲂлѧ̀ непреста́ннѡ ѡ҆ всѣ́хъ на́съ .

\[ѕ҃і\] 🕃 С=т҃ы́ѧ великᲂмꙋ́ченицы , є҆вфи́мїи прехва́льныѧ .= =трᲂпа́рь . гла́съ , ᲁ҃ .= ~А҆́гница твᲂѧ̀ і҆с҃е є҆вфи́мїѧ , зᲂве́тъ ве́лїемъ гла́сᲂмъ , тебѐ женишѐ мо́й лю́бѧщи , и҆ и҆́щꙋщи стражᲁꙋ̀ и҆ с̾распина́юсѧ , и҆ с̾пᲂгреба́юсѧ кр҃ще́нїемъ твᲂи́мъ , и҆ мꙋ́кꙋ прїимꙋ̀ тебѐ ра́ᲁи , ᲁа црⷭ҇твꙋю с̾ тᲂбо́ю , и҆ ᲂу҆мира́ю наᲁе́жᲁꙋ и҆мѣ́ѧ на тѧ̀ , ꙗ҆́кѡ ᲁа живꙋ̀ ᲂу҆ тебѐ . но ꙗ҆́кѡ же́ртвꙋ непᲂро́чнꙋ прїими́ мѧ с̾ любо́вїю пᲂже́ршꙋютисѧ . тᲂѧ̀ мл҃твами хрⷭ҇тѐ бж҃е , спасѝ ᲁш҃а на́ша . =кᲂнᲁа́къ . гла́съ , ᲁ҃ . Въ= страᲁа́нїи свᲂе́мъ ᲁо́брѣ пᲂᲁвиза́сѧ , и҆ по сме́рти на́съ ѡ҆сщ҃а́еши , чꙋᲁе́съ твᲂи́хъ всехва́льнаѧ и҆стᲂче́нїемъ . тѣ́мъ ти ᲂу҆спе́нїе ст҃о́е пᲂе́мъ , вѣ́рᲂю прибѣга́юще въ бжⷭ҇твеныи тво́й хра́мъ . ᲁа и҆зба́вимсѧ бᲂлѣ́зней ᲁш҃е́вныхъ , и҆ чꙋᲁе́съ бл҃гᲂᲁа́ть пᲂчерпе́мъ .

\[з҃і\] С=т҃ы́хъ мч҃нцъ , вѣ́ры , любвѐ , наᲁе́жᲁы , и҆ мт҃ри и҆́хъ со́фїи . кᲂнᲁа́къ . гла́съ , а҃ .= ~А҆́гницы слᲂве́снїи , а҆́гницꙋ и҆ па́стырю бесѣ́ᲁᲂвати спᲂᲁо́бистесѧ . ѻ҆́гневи лю́тᲂмꙋ и҆ мꙋ́камъ пре́ᲁани бы́сте , и҆ ꙗ҆ви́стесѧ а҆́гг҃лѡмъ равнᲂче́стни . тѣ́мъ всѝ , сщ҃е́ннꙋю ва́шꙋ па́мѧть пра́зᲁнꙋемъ , в̾ весе́лїи срⷣца ᲁв҃ы бг҃ᲂмꙋ́ᲁрыѧ .

\[и҃і\] П=рпⷣбнагѡ ѻ҆ц҃а на́шегѡ є҆вме́нїѧ , є҆пкⷭ҇па гᲂртꙋ́нскагѡ чꙋᲁᲂтво́рца . кᲂнᲁа́къ . гла́съ , в҃ .= ~Свѣ́тᲂмъ бжⷭ҇твенымъ , прᲂсвѣти́всѧ всебл҃же́нне , прᲂсвѣща́еши на́съ вѣ́рᲂю вᲂспѣва́ющихъ тѝ чⷭ҇тно́е и҆ сла́внᲂе , и҆ ст҃о́е ѻ҆́ч҃е преставле́нїе . ст҃лю є҆ѵ̾ме́нїе , мᲂлѝ непреста́ннѡ ѡ҆ всѣ́хъ на́съ .

\[ѳ҃і\] С=т҃ы́хъ мч҃нкъ , трᲂфи́ма , саваті́ѧ и҆ ᲁѡриме́нта . трᲂпа́рь . гла́съ , и҃ . Въ= трⷪ҇цы хвали́мыи бг҃ъ , трⷪ҇цꙋ мч҃нкъ прᲂсла́ви , трᲂфи́ма и҆ саваті́ѧ и҆ ᲁѡриме́нта . въ тᲂгѡ̀ вѣ́рᲂвавше , врага̀ низ̾лᲂжи́ша . тѣ́хъ мл҃твами хрⷭ҇тѐ бж҃е на́шъ пᲂми́лꙋй на́съ . =кᲂнᲁа́къ . гла́съ , ᲁ҃ .= ~Ꙗ҆́кѡ страᲁа́льцемъ ᲂу҆крѣпле́нїе , и҆ бл҃гᲂче́стїѧ ре́внᲂсть , цр҃кви чте́тъ и҆ пра́зᲁнꙋетъ твᲂѐ свѣтᲂно́снᲂе страᲁа́нїе , всепа́мѧтне бл҃же́нне страᲁа́льче , ᲁᲂблемꙋ́ᲁре непресла́вне трᲂфи́ме , со страᲁа́льцы твᲂи́ми . ѡ҆чище́нїе пᲂю́щимъ тѧ̀ прᲂсѝ , ꙗ҆́кѡ приснᲂпа́мѧтенъ .

=🕂= П=реставле́нїе бл҃гᲂвѣ́рнагѡ вели́кагѡ кн҃зѧ ѳео́ᲁѡра , и҆ ча́ᲁъ є҆гѡ̀ , бл҃гᲂвѣ́рныхъ кн҃зе́й , ᲁв҃ᲁа и҆ кᲂнстанти́на , смᲂле́нскихъ и҆ ꙗ҆рᲂсла́вскихъ чꙋᲁᲂтво́рцевъ . трᲂпа́рь , ѳео́ᲁѡрꙋ . гла́съ , ᲁ҃ .= ~Ꙗ҆́кѡ цѣли́тель преи҆зрѧ́ᲁенъ , и҆ наказа́тель бл҃гᲂпрїѧ́тенъ , мирскі́и мѧте́жь ѡ҆ста́вилъ є҆сѝ , и҆ крⷭ҇тъ сво́й на ра́мо взе́мъ , бжⷭ҇твенымъ житїе́мъ по́живъ , и҆ вᲂз̾ᲁержа́нїемъ пло́ти ᲁш҃ꙋ ᲂу҆краси́лъ є҆сѝ . и҆ к̾ мᲂще́мъ твᲂи́мъ притека́ющимъ , сᲂсꙋ́ᲁъ бл҃гᲂᲁа́ти пᲂказа́сѧ всеблаже́нне ѳео́ᲁѡре . тѣ́мъ мо́лимъ тѧ̀ вᲂспѣва́юще твᲂю̀ па́мѧть , во ѱалмѣ́хъ и҆ въ пѣ́снехъ прпⷣбне , мᲂли́сѧ ѡ҆ ᲁш҃а́хъ на́шихъ . =трᲂпа́рь , ст҃ы́мъ ѻ҆́бщїи . гла́съ , и҃ .= ~Ꙗ҆́кѡ ѕвѣ́зᲁы мнᲂгᲂсвѣ́тлыѧ ѿ ю҆́нᲂсти вᲂсїѧ́вше , ѡ҆свѣти́ли є҆стѐ срⷣца̀ вѣ́рныхъ , принесе́нїемъ честны́хъ мᲂще́й ва́шихъ , ᲁᲂбрᲂᲁѣ́тельми бо чꙋᲁе́съ во́ плᲂти , ꙗ҆́кѡ а҆́гг҃ли на землѝ пᲂказа́стесѧ . пᲂще́нїемъ насажᲁе́ни бы́сте , ꙗ҆́кѡ ᲁрева̀ при вᲂᲁа́хъ вᲂз̾ᲁержа́нїѧ , и҆ напᲂе́ни стрꙋѧ́ми сле́зъ ва́шихъ , и҆ скве́рнꙋ ѡ҆мы́сте . сегѡ̀ ра́ᲁи ꙗ҆ви́стесѧ прїѧ́телище бж҃їѧ ᲁх҃а , кнѧ́же ѳео́ᲁѡре , ᲁв҃ᲁе и҆ кᲂнстанти́не . мᲂли́те хрⷭ҇та̀ бг҃а , спасти́сѧ ᲁш҃а́мъ на́шимъ . =кᲂнᲁа́къ , ѳео́ᲁѡрꙋ . гла́съ , ᲁ҃ .= ~Ꙗ҆ви́сѧ ве́лїе сл҃нце хрⷭ҇то́вѣ цр҃кви , прᲂсвѣща́ѧ ᲂу҆че́нїѧ свѣтлᲂстьмѝ всече́стне . ꙗ҆́кѡ черпа́лᲂмъ златы́мъ ѿ кла́ᲁѧзѧ не и҆ско́паннагѡ чꙋᲁе́съ пᲂче́рплъ є҆сѝ , ѿ и҆сто́чника не и҆стᲂщи́магѡ . на ᲂу҆спе́нїи свᲂе́мъ и҆спи́лъ є҆сѝ всеблаже́нне ѳео́ᲁѡре . и҆ ны́нѣ ѡ҆ всѣ́хъ на́съ хрⷭ҇та̀ мᲂлѝ ᲁарᲂва́ти грѣхо́въ прᲂще́нїе . сла́ва прпⷣбнымъ и҆ пᲂхвала̀ . =ᲁрꙋгі́и , кᲂнᲁа́къ , ст҃ы́мъ . гла́съ , и҃ .= ~Ꙗ҆ви́стесѧ свѣти́льницы всесвѣ́тлїи , во́плᲂти ꙗ҆́кѡ а҆́гг҃ли . и҆ ꙗ҆́кѡ живᲂта̀ ᲁре́во ра́йскᲂе , пᲂще́нїемъ и҆ бᲁѣ́нїемъ и҆ вѣ́рᲂю вᲂзраща́еми прᲂцвѣлѝ є҆стѐ . мл҃твами свᲂи́ми , нбⷭ҇ныѧ бл҃гᲂᲁа́ти прїе́мше . вра́чеве же крѣ́пцы ꙗ҆́вльшесѧ , и҆сцѣлѧ́ете неᲁꙋ́жныхъ ᲁш҃а , съ вѣ́рᲂю прибѣга́ющихъ к̾ ра́цѣ мᲂще́й ва́шихъ , чꙋᲁᲂтво́рцы сла́внїи , ѳео́ᲁѡре и҆ ᲁв҃ᲁе , и҆ кᲂнстанти́не . мᲂли́те хрⷭ҇та̀ бг҃а , грѣхо́въ ѡ҆ставле́нїе ᲁарᲂва́ти , вѣ́рᲂю и҆ любо́вїю чтꙋ́щимъ па́мѧть ва́шꙋ .

\[к҃\] 🕃 С=т҃а́гѡ великᲂмч҃нка є҆в̾ста́фїѧ , и҆ жены̀ є҆гѡ̀ , и҆ ча́ᲁъ є҆гѡ̀ . трᲂпа́рь . гла́съ , ᲁ҃ .= ~Мч҃нцы твᲂѝ гᲁⷭ҇и , во страᲁа́нїихъ свᲂи́хъ вѣнцы̀ прїѧ́ша нетлѣ́нныѧ , ѿ тебѐ бг҃а на́шегѡ . и҆мꙋ́ще бо крѣ́пᲂсть твᲂю̀ непᲂбѣᲁи́мꙋю , мꙋ́чащихъ ᲂу҆празᲁни́ша . и҆ сᲂкрꙋши́ша бѣсо́мъ немᲂщна́ѧ шата́нїѧ . тѣ́хъ мл҃твами хрⷭ҇тѐ бж҃е спасѝ ᲁш҃а на́ша . =кᲂнᲁа́къ . гла́съ , в҃ .= ~Стра́сти хрⷭ҇то́вѣ ꙗ҆́вѣ ᲂу҆пᲂᲁо́билсѧ є҆сѝ , и҆ тᲂгѡ̀ и҆спи́въ вѣ́рнѡ ча́шꙋ , ѻ҆́бщникъ є҆ѵ̾ста́фїе , и҆ сла́вѣ наслѣ́ᲁникъ бы́сть . ѿ самᲂгѡ̀ всѣ́хъ бг҃а , прїе́мыи с̾ вы́ше бжⷭ҇твенᲂе ѡ҆ставле́нїе .

=🕂= С=т҃ы́хъ мч҃нкъ и҆ и҆спᲂвѣ́ᲁникъ , вели́кагѡ кн҃зѧ миха́ила черни́гᲂвскагѡ , и҆ бᲂлѧ́рина є҆гѡ̀ ѳео́ᲁѡра . трᲂпа́рь . гла́съ , ᲁ҃ .= ~Жи́знь свᲂю̀ мч҃нчески сᲂверши́вше , и҆спᲂвѣ́ᲁанїѧ вѣнцы̀ ᲂу҆краси́вшесѧ . к̾ нбⷭ҇нымъ вᲂстеко́ста , миха́иле премꙋ́ᲁре , с̾ ᲁо́блимъ ѳео́ᲁѡрᲂмъ , мᲂли́та хрⷭ҇та̀ бг҃а , сᲂхрани́ти ѻ҆те́чество ва́ю , и҆ лю́ᲁи по вели́цѣй є҆гѡ̀ млⷭ҇ти . =кᲂнᲁа́къ . гла́съ , и҃ .= ~Црⷭ҇тво земно́е и҆ сла́вꙋ ꙗ҆́кѡ прехᲂᲁѧ́щꙋю ѡ҆ста́вилъ є҆сѝ . самᲂзва́нъ прише́ᲁъ к̾ пᲂᲁвиго́мъ . трⷪ҇цꙋ и҆спᲂвѣ́ᲁалъ є҆сѝ преᲁ̾ нечести́вымъ мꙋчи́телемъ . страстᲂте́рпче миха́иле , с̾ ᲁо́блимъ ѳео́ᲁѡрᲂмъ , цр҃е́ви си́ламъ преᲁ̾стᲂѧ́ста . мᲂли́те без̾ вреᲁа̀ сᲂхрани́ти ѻ҆те́чество ва́ю и҆ лю́ᲁи , ᲁа ва́ю непреста́ннѡ пᲂчита́емъ .

\[к҃а\] =🕃= Въ =сі́и ᲁн҃ь ѿᲁае́тсѧ пра́зᲁник̾ , чⷭ҇тна́гѡ крⷭ҇та̀ .= =трᲂпа́рь . гла́съ , а҃ .= ~Спасѝ̀ гᲁⷭ҇и лю́ᲁи свᲂѧ̀ , и҆ бл҃гᲂслᲂвѝ ᲁᲂстᲂѧ́нїе свᲂѐ , пᲂбѣ́ᲁы ᲁержа́ве рᲂсси́йстей на сᲂпрᲂти́вныѧ ᲁа́рꙋй , и҆ свᲂѧ̀ сᲂхранѧ́ѧ крⷭ҇то́мъ лю́ᲁи . =кᲂнᲁа́къ . гла́съ , ᲁ҃ .= ~Вᲂзнесы́исѧ на́ крⷭ҇тъ во́лею , тезᲂи҆мени́тᲂмꙋ нн҃ѣ гра́ᲁꙋ твᲂемꙋ̀ , щеᲁро́ты твᲂѧ̀ ᲁа́рꙋй хрⷭ҇тѐ бж҃е . вᲂз̾веселѝ си́лᲂю свᲂе́ю , ᲁержа́вꙋ рᲂсси́йскꙋю , пᲂбѣ́ᲁы ᲁаѧ̀ є҆́й на сꙋпᲂста́ты , пᲂсо́бїе и҆мꙋ́ще твᲂѐ ѻ҆рꙋ́жїе ми́рꙋ , непᲂбѣᲁи́мꙋю пᲂбѣ́ᲁꙋ . С=т҃а́гѡ а҆пⷭ҇ла ко́ᲁрата , и҆́же в̾ магнисі́и . слꙋ́жба є҆мꙋ̀ пᲂе́тсѧ , въ к҃в ᲁе́нь .=

\[к҃в\] С=т҃а́гѡ сщ҃еннᲂмꙋ́ченика фѡ́ки , є҆пкⷭ҇па синᲂпі́йскагѡ . трᲂпа́рь , сщ҃еннᲂмч҃нкꙋ . гла́съ , ᲁ҃ .= ~И҆ нра́вᲂмъ прича́стникъ , и҆ престо́лᲂмъ намѣ́стникъ , а҆пⷭ҇лѡмъ бы́въ . ᲁѣѧ́нїемъ ѡ҆брѣ́те бг҃ᲂᲁх҃нᲂве́нне , бг҃ᲂвиᲁѣ́нїѧ вᲂсхо́ᲁъ . сегѡ̀ ра́ᲁи сло́во и҆́стиннᲂе и҆справлѧ́ѧ , и҆ вѣ́ры ра́ᲁи пᲂстраᲁа́лъ є҆сѝ ᲁо́крᲂве , сщ҃еннᲂмч҃нче фѡ́кᲂ . мᲂлѝ хрⷭ҇та̀ бг҃а , спасти́сѧ ᲁш҃а́мъ на́шимъ . =трᲂпа́рь , а҆пⷭ҇лꙋ . гла́съ , г҃ .= ~А҆пⷭ҇ле ст҃ы́и ко́нᲁрате , мᲂлѝ млⷭ҇тиваго бг҃а , ᲁа грѣхо́въ ѡ҆ставле́нїе пᲂᲁа́стъ ᲁш҃а́мъ на́шимъ . =кᲂнᲁа́къ , а҆пⷭ҇лꙋ . гла́съ , и҃ .= ~Ꙗ҆́кѡ ст҃лѧ че́стна и҆ страᲁа́льца крѣпча́йша , вселе́ннаѧ прино́ситъ тѝ гᲁⷭ҇и , бжⷭ҇твенагѡ ко́нᲁрата а҆пⷭ҇ла . и҆ пѣ́сньми пра́зᲁнꙋетъ , честнꙋ́ю є҆гѡ̀ па́мѧть , прᲂсѧ́щи всегᲁа̀ сᲂгрѣше́нїемъ ѡ҆ставле́нїе , є҆гѡ̀ ра́ᲁи ᲁарᲂва́тисѧ пᲂю́щимъ чл҃кᲂлю́бца . =кᲂнᲁа́къ , сщ҃еннᲂмч҃нкꙋ . гла́съ , ѕ҃ .= ~Ꙗ҆́кѡ ст҃ль принᲂсѧ̀ ѻ҆́ч҃е же́ртвы , на кᲂне́цъ себѐ принесѐ же́ртвꙋ жи́вꙋ . свиᲁѣ́тельствᲂвавъ зако́ннѡ ѡ҆ хрⷭ҇тѣ̀ бз҃ѣ . ѿ а҆́гг҃лъ ᲂу҆крѣплѧ́емь , и҆ сме́рть и҆звᲂлѧ́ѧ , сы́и с̾ вᲂпїю́щими тѝ . прїиᲁѝ фѡ́ко с̾на́ми , и҆ никто́же наны̀ . С=т҃а́гѡ прᲂро́ка і҆ѡ́ны , и҆ прпⷣбнагѡ і҆ѡ́ны презви́тера , ѻ҆ц҃а фео́фанꙋ твᲂрца̀ кано́нᲂмъ , и҆ ѳео́ᲁѡрꙋ начерта́ннᲂмꙋ , пᲂе́тсѧ на па́вечерницѣ .=

\[к҃г\] =🕃= З=ача́тїе чⷭ҇тна́гѡ сла́внагѡ прᲂро́ка и҆ прⷣтчи крⷭ҇тлѧ гᲁⷭ҇нѧ і҆ѡа́нна . трᲂпа́рь . гла́съ , ᲁ҃ .= ~И҆́же пре́жᲁе неражᲁа́ющаѧ непло́ᲁы весели́сѧ . се́бо зача́тъ сл҃нцꙋ свѣти́льника , ꙗ҆́вѣ прᲂсвѣти́ти хᲂтѧ́ща всю̀ вселе́ннꙋю , невѣ́ᲁѣнїѧ слѣпᲂто́ю бᲂлѧ́щꙋ . ликꙋ́й заха́рїе , вᲂпїѧ̀ с̾ ᲁерзнᲂве́нїемъ , прⷪ҇ро́къ вы́шнѧгѡ є҆́сть хᲂтѧ́и рᲂᲁи́тисѧ . =кᲂнᲁа́к̾ . гла́съ , а҃ .= ~Весели́тсѧ свѣ́тло заха́рїа вели́кїи с̾ пресла́внᲂю є҆лисаве́тїю сꙋпрꙋ́гᲂю ᲁᲂсто́йнѡ зачина́ющи і҆ѡа́нна прⷣтчꙋ . є҆го́же а҆рха́гг҃лъ бл҃гᲂвѣстѝ ра́ᲁꙋѧсѧ . и҆ чл҃цы ᲁᲂстᲂᲁо́лжнѡ пᲂчте́мъ ꙗ҆́кѡ ᲂу҆чи́телѧ бл҃гᲂᲁа́ти .

\[к҃ᲁ\] =🕃= С=т҃ы́ѧ первᲂмч҃нцы и҆ равнᲂа҆пⷭ҇льныѧ ѳе́клы прехва́льныѧ . трᲂпа́рь . гла́съ , ᲁ҃ .= ~Слᲂвесе́мъ па́влᲂвымъ наꙋчи́вшисѧ , бг҃ᲂневѣ́стнаѧ ѳе́клᲂ , и҆ вѣ́рᲂю ᲂу҆тверᲁи́вшисѧ ѿ петра̀ бг҃ᲂзва́ннаѧ . первᲂмч҃нца ꙗ҆ви́сѧ , и҆ первᲂстраᲁа́льница в̾ жена́хъ . взы́ᲁе на пла́мень , ꙗ҆́кѡ на мѣ́сто бл҃гᲂцвѣтꙋ́щее . ѕвѣ́ри и҆ ю҆нцы̀ ᲂу҆страши́шасѧ тебѐ , вᲂѡ҆рꙋжи́бᲂсѧ крⷭ҇то́мъ . тѣ́мъ мᲂлѝ всехва́льнаѧ хрⷭ҇та̀ бг҃а , спасти́сѧ ᲁш҃а́мъ на́шимъ . =кᲂнᲁа́къ . гла́съ , в҃ .= ~ᲂу҆ѧзви́вши срⷣце свᲂѐ ᲁо́браѧ ᲁв҃о любо́вїю хрⷭ҇то́вᲂю , ѡ҆брꙋ́чника вре́меннагᲂ , ꙗ҆́кѡ небрего́ма преѡ҆би́ᲁѣвши , и҆ на ѻ҆́гнь ᲁерзнꙋ́ла є҆сѝ . ѕвѣре́мъ же ᲂу҆ста̀ заграᲁи́ла є҆сѝ . и҆ спа́сшисѧ ѿ ни́хъ прилѣжа́ше па́вла и҆́щꙋщи , ѳе́кло первᲂстраᲁа́льнаѧ .

\[к҃є\] П=рпⷣбныѧ ма́тере на́шеѧ є҆вфрᲂси́нїи . трᲂпа́рь . гла́съ , и҃ .= ~Ѡ҆ тебѣ̀ мт҃и є҆вфрᲂси́нїе , и҆звѣ́стенъ бы́сть спасе́нїѧ ѻ҆́бразъ . вᲂспрїе́мши бо крⷭ҇тъ , пᲂслѣ́ᲁᲂвала є҆сѝ хрⷭ҇тꙋ̀ , твᲂрѧ́щи же и҆ ᲂу҆ча́щи , є҆́же презрѣ́ти пло́ть , прехо́ᲁитъ бᲂ . прилѣжа́ти же ѡ҆ ᲁш҃и ве́щи без̾сме́ртнѣй . тѣ́мже и҆ со а҆́гг҃лы ра́ᲁꙋетсѧ прпⷣбнаѧ ᲁх҃ъ тво́й . =кᲂнᲁа́к̾ . гла́съ , в҃ .= ~Вы́шнѧго живᲂта̀ жела́ющи спᲂᲁо́битисѧ , ни́жнюю пи́щꙋ то́щно ѡ҆ста́вила є҆сѝ . и҆ себѐ привмѣси́ла є҆сѝ пᲂсреᲁѣ̀ мꙋже́й . ѡ҆брꙋ́чника вре́меннагѡ небрегла̀ є҆сѝ .

=🕂= П=рпⷣбнагѡ ѻ҆ц҃а на́шегѡ и҆гꙋ́мена , се́ргїѧ чꙋᲁᲂтво́рца , и҆́же в̾ ма́кᲂвцѣ , ла́вры живᲂна ча́льныѧ трⷪ҇цы . трᲂпа́рь . гла́съ , ᲁ҃ .= ~И҆́же ᲁᲂбро ᲁѣ́тели пᲂᲁви́жникъ , ꙗ҆́кѡ вᲂи́стинꙋ во́инъ хрⷭ҇та̀ бг҃а , на́ страсти вѣльмѝ пᲂᲁ̾виза́сѧ в̾ жи́зни вре́меннѣй . в̾ пѣ́нїихъ бᲁѣ́нїихъ же и҆ пᲂще́нїихъ , ѻ҆́бразъ бы́въ свᲂи́мъ ᲂу҆ченико́мъ . тѣ́мже и҆ в̾ тѧ̀ всели́сѧ прест҃ы́и ᲁх҃ъ , є҆го́же ᲁѣ́йствїемъ свѣ́тлѡ ᲂу҆кра́шенъ . но ꙗ҆́кѡ и҆мѣ́ѧ ᲁерзнᲂве́нїе к̾ ст҃ѣ́й трⷪ҇цѣ , пᲂмина́й ста́ᲁо є҆́же сᲂбра̀ мꙋ́ᲁре . и҆ незабꙋ́ᲁи ꙗ҆́кᲂже ѡ҆бѣща́сѧ , пᲂсѣща́ѧ ча́ᲁъ свᲂи́хъ се́ргїе прпⷣбне ѻ҆́ч҃е на́шъ . =кᲂнᲁа́к̾ . гла́съ , и҃ .= ~Хрⷭ҇то́вᲂю любо́вїю ᲂу҆ѧзви́всѧ прпⷣбне , тᲂмꙋ̀ невᲂз̾вра́тнымъ жела́нїемъ пᲂслѣ́ᲁᲂвалъ є҆сѝ . всѧ́ко наслажᲁе́нїе плᲂтьско́е вᲂз̾ненави́ᲁѣвъ , и҆ ꙗ҆́кѡ сл҃нце ѻ҆те́чествꙋ сѝ вᲂсїѧ́лъ є҆сѝ . тѣ́мъ и҆ хрⷭ҇то́съ ᲁа́рᲂмъ чꙋᲁе́съ ѡ҆бᲂгати́тѧ . пᲂмина́й на́съ чтꙋ́щихъ пресвѣ́тлꙋю па́мѧть твᲂю̀ . ᲁа зᲂве́мъ тѝ , ра́ᲁꙋисѧ се́ргїе бг҃ᲂмꙋ́ᲁре .

=\[к҃ѕ\] 🕂= П=реставле́нїе ст҃а́гѡ а҆пⷭ҇ла и҆ є҆ѵⷢ҇али́ста і҆ѡа́нна бг҃ᲂсло́ва . трᲂпа́рь . гла́съ , в҃ .= ~А҆пⷭ҇ле хрⷭ҇тꙋ̀ бг҃ꙋ вᲂзлю́бленне , пᲂтщи́сѧ и҆зба́вити лю́ᲁи без̾ѿвѣ́тны . прїе́млетъ бо тѧ̀ припа́ᲁающа , и҆́же прїе́мъ тѧ на пе́рси вᲂзле́гша . є҆го́же мᲂлѝ бг҃ᲂсло́ве , належа́щее преще́нїе ꙗ҆зы́ческᲂе ꙗ҆́кѡ ѻ҆́блакъ разгна́ти , прᲂсѧ̀ на́мъ ми́ра и҆ ве́лїѧ млⷭ҇ти . =кᲂнᲁа́къ . гла́съ , в҃ .= ~Вели́чїѧ твᲂѧ̀ ᲁв҃ьствениче ктᲂ̀ и҆спᲂвѣ́сть ; и҆стᲂча́еши бо чꙋᲁеса̀ , и҆ и҆злива́еши и҆сцѣле́нїѧ , и҆ мо́лишисѧ за ᲁш҃а на́ша , ꙗ҆́кѡ бг҃ᲂсло́въ и҆ ᲁрꙋ́гъ хрⷭ҇то́въ .

\[к҃з\] С=т҃а́гѡ мч҃нка калистра́та , и҆ ᲁрꙋжи́ны є҆гѡ̀ . трᲂпа́рь . гла́съ , ᲁ҃ .= ~Мч҃нцы твᲂѝ гᲁⷭ҇и , во страᲁа́нїихъ свᲂи́хъ вѣнцы̀ прїѧ́ша нетлѣ́нныѧ , ѿ тебѐ бг҃а на́шегѡ . и҆мꙋ́ще бо крѣ́пᲂсть твᲂю̀ непᲂбѣᲁи́мꙋю , мꙋ́чащихъ ᲂу҆празᲁни́ша . и҆ сᲂкрꙋши́ша бѣсо́мъ немᲂщна́ѧ шата́нїѧ . тѣ́хъ мл҃твами хрⷭ҇тѐ бж҃е спасѝ ᲁш҃а на́ша . =кᲂнᲁа́къ . гла́съ , ᲁ҃ .= ~Мнᲂгᲂѡ҆бра́зныѧ ра́ны претерпѣ́вше , и҆ вѣнцы̀ ѿ́ бг҃а ꙗ҆́вѣ прїе́мше . ѡ҆ на́съ мᲂли́тесѧ бл҃же́ннїи , па́мѧть всепра́зᲁнественꙋю ва́мъ сᲂверша́ющихъ , вели́кїи калистра́те хрⷭ҇то́ви , со страᲁа́вшими , ᲂу҆мири́ти па́ствинꙋ и҆ лю́ᲁи . то́й бо є҆́сть вѣ́рнымъ ᲂу҆тверже́нїе .

=🕂= П=рпⷣбнагѡ ѻ҆ц҃а на́шегѡ , саваті́ѧ сᲂлᲂве́цка гѡ чꙋᲁᲂтво́рца . трᲂпа́рь . гла́съ , ᲁ҃ .= ~ᲂу҆ᲁа́ливсѧ ми́ра , и҆ вᲂᲁвᲂри́сѧ в̾ пꙋсты́ни , ᲁо́брымъ по́ᲁвигᲂмъ пᲂᲁвиза́сѧ , ѕлᲂстраᲁа́нїемъ и҆ внима́нїемъ и҆ мᲂли́твами , ѿ ню́ᲁꙋ же и҆ по сме́рти и҆стᲂча́еши и҆сцѣле́нїѧ , саваті́е ѻ҆́ч҃е на́шъ , мᲂлѝ хрⷭ҇та̀ бг҃а , спасти́сѧ ᲁш҃а́мъ на́шимъ . =ᲁрꙋгі́и , трᲂпа́рь .= ~Ѿ ю҆́нᲂсти свᲂеѧ̀ прпⷣбне ве́сь себѐ гᲁⷭ҇ви преᲁ̾лᲂжи́въ , и҆ землена́ѧ всѧ̀ ѡ҆ста́вль , хрⷭ҇то́вымъ стᲂпа́мъ пᲂслѣ́ᲁᲂвалъ є҆сѝ те́плѣ , и҆ беспло́тныхъ ты̀ сᲂжи́тель ꙗ҆ви́сѧ . и҆ всѣ́мъ прпⷣбнымъ сᲂо́бщникъ пребл҃же́нне сасаті́е . тѣ́мъ мо́лимтисѧ ѻ҆́ч҃е , мᲂли́сѧ ѡ҆ на́съ непреста́ннѡ всегᲁа̀ хрⷭ҇тꙋ̀ бг҃ꙋ , ᲁа млⷭ҇тивъ бꙋ́ᲁетъ на́мъ в̾ ᲁн҃ь сꙋ́ᲁныи . =кᲂнᲁа́къ . гла́съ , в҃ .= ~Жите́йскїѧ мᲂлвы̀ ѿбѣ́гъ , всели́сѧ в̾ мᲂрскі́и ѻ҆́стрᲂвъ премꙋ́ᲁре . крⷭ҇тъ сво́й взе́мъ , хрⷭ҇то́ви пᲂслѣ́ᲁᲂвалъ є҆сѝ . в̾ мл҃твахъ и҆ бᲁѣ́нїихъ и҆ пᲂстѣ́хъ , ѕлᲂстраᲁа́нїемъ пло́ть свᲂю̀ и҆з̾нꙋрѧ́ѧ . тѣ́мъ бы́сть прпⷣбнымъ ᲂу҆ᲁᲂбре́нїе . сегѡ̀ ра́ᲁи любо́вїю па́мѧть твᲂю̀ пра́зᲁнꙋемъ , прпⷣбне саваті́е . мᲂлѝ хрⷭ҇та̀ бг҃а непреста́ннѡ ѡ҆ всѣ́хъ на́съ .

\[к҃и\] =🕂= П=рпⷣбнагѡ ѻ҆ц҃а на́шегѡ харитѡ́на и҆спᲂвѣ́ᲁника . трᲂпа́рь . гла́съ , и҃ .= ~Сле́зъ твᲂи́хъ и҆сто́чники , пꙋсты́ни беспло́ᲁнᲂе напᲂи́лъ є҆сѝ . и҆ є҆́же и҆з̾ глꙋбины̀ вᲂз̾ᲁыха́ньми , во́сто трꙋᲁы̀ расплᲂᲁи́лъ є҆сѝ . и҆ бы́сть свѣти́льникъ вселе́ннѣй , сїѧ́ѧ чꙋᲁесы̀ . ѻ҆́ч҃е на́шъ харитѡ́не мᲂлѝ хрⷭ҇та̀ бг҃а , спасти́сѧ ᲁш҃а́мъ на́шимъ . =кᲂнᲁа́къ . гла́съ , в҃ .= ~Наслаᲁи́всѧ бг҃ᲂмꙋ́ᲁре вᲂз̾ᲁержа́нїѧ , и҆ жела́нїѧ пло́ти твᲂеѧ̀ ѡ҆бꙋзᲁа́въ , ꙗ҆ви́сѧ вѣ́рᲂю вᲂз̾раща́емь . и҆ ꙗ҆́кѡ живᲂта̀ ᲁре́во ра́йскᲂе прᲂцвѣ́лъ є҆сѝ , харитѡ́не ѻ҆́ч҃е сщ҃е́нныи .

\[к҃ѳ\] 🕃 П=рпⷣбнагѡ ѻ҆ц҃а на́шегѡ кѷрїа́ка ѿхо́ᲁ ника . трᲂпа́рь . гла́съ , а҃ .= ~Пꙋсты́нныи жи́тель , и҆ во́ плᲂти а҆́гг҃лъ , и҆ чꙋᲁᲂтво́рецъ пᲂказа́сѧ , бг҃ᲂно́се ѻ҆́ч҃е на́шъ кѷрїа́че . пᲂще́нїемъ , и҆ бᲁѣ́нїемъ , и҆ мᲂли́твами нбⷭ҇ныѧ ᲁа́ры прїе́мъ , и҆сцѣлѧ́еши неᲁꙋ́жныхъ , и҆ ᲁш҃а прихᲂᲁѧ́щихъ тѝ с̾ вѣ́рᲂю . сла́ва ᲁа́вшемꙋ тѝ крѣ́пᲂсть . сла́ва вѣнча́вшемꙋ тѧ̀ . сла́ва ᲁѣ́ющемꙋ тᲂбо́ю всѣ́мъ и҆сцѣле́нїѧ . =кᲂнᲁа́къ . гла́съ , ᲁ҃ .= ~Вᲂз̾ᲁержа́нїемъ по́стничествᲂ , и҆ жи́тельство ты̀ стѧжа́въ прпⷣбне , кѷрїа́че чꙋᲁᲂтво́рче . ѡ҆ на́съ мᲂлѝ хрⷭ҇та̀ бг҃а , твᲂрѧ́щихъ па́мѧть твᲂю̀ . =ᲁрꙋгі́и , кᲂнᲁа́къ . гла́съ , в҃ .= ~Чистᲂто́ю ᲁш҃е́внᲂю , бжⷭ҇твенѡ вᲂѡ҆рꙋжи́всѧ , и҆ непреста́нныѧ мᲂли́твы ꙗ҆́кѡ кᲂпїѐ в̾рꙋчи́въ , крѣ́пкѡ с̾сѣ́клъ є҆сѝ бѣсо́вскаѧ ѡ҆пᲂлче́нїѧ , кѷрїа́че ѻ҆́ч҃е на́шъ , мᲂли́сѧ непреста́ннѡ ѡ҆ всѣ́хъ на́съ .

\[л҃\] 🕃 С=т҃а́гѡ сщ҃еннᲂмч҃нка григо́рїѧ вели́кїѧ а҆рме́нїи . трᲂпа́рь . гла́съ , ᲁ҃ .= ~И҆ нра́вᲂмъ прича́стникъ , и҆ престо́лᲂмъ намѣ́стникъ , а҆пⷭ҇лѡмъ бы́въ . ᲁѣѧ́нїи ѡ҆брѣ́те бг҃ᲂᲁх҃нᲂве́нне , бг҃ᲂвиᲁѣ́нїѧ вᲂсхо́ᲁъ . сегѡ̀ ра́ᲁи сло́во и҆́стиннᲂе и҆справлѧ́ѧ , и҆ вѣ́ры ра́ᲁи пᲂстраᲁа́лъ є҆сѝ ᲁо́крᲂве . сщ҃еннᲂмч҃нче григо́рїе , мᲂлѝ хрⷭ҇та̀ бг҃а , спасти́сѧ ᲁш҃а́мъ на́шимъ . =кᲂнᲁа́къ . гла́съ , в҃ .= ~Сла́внагѡ ст҃лѧ всѝ , ꙗ҆́кѡ страᲁа́льца свѣ́тла и҆ и҆́стинна , ᲁне́сь вѣ́рнїи прїиᲁѣ́те , пѣ́сньми , и҆ пѣ́нїи пᲂхва́лимъ , бо́ᲁрагѡ па́стырѧ и҆ ᲂу҆чи́телѧ григо́рїѧ , свѣти́льника всеми́рнагѡ , хрⷭ҇тꙋ̀ ны́нѣ мᲂлѧ́щасѧ , спасти́сѧ на́мъ .

=🕂= П=рпⷣбнагѡ ѻ҆ц҃а на́шегѡ григо́рїѧ , и҆́же на пе́льшмѣ рѣцѣ̀ . трᲂпа́рь . гла́съ , и҃ .= ~Любо́вїю хрⷭ҇то́вᲂю бг҃ᲂмꙋ́ᲁре прᲂсвѣти́всѧ , ᲁᲂбрᲂᲁѣ́тельми ѡ҆блиста́лъ є҆сѝ . и҆ всѧ́ко наслажᲁе́нїе плᲂтьско́е вᲂз̾ненави́ᲁѣвъ , и҆ в̾ пꙋсты́ню всели́всѧ . в̾ не́йже вельмѝ пᲂᲁвиза́всѧ в̾ жи́зни се́й вре́меннѣй , в̾ пѣ́нїихъ и҆ во бᲁѣ́нїихъ и҆ в̾ пᲂще́нїихъ . тѣ́мже и҆ хрⷭ҇то́съ ᲁа́рᲂмъ чꙋᲁе́съ ѡ҆бᲂгати́ тѧ . но пᲂмина́й на́съ чтꙋ́щихъ пресвѣ́тлꙋю па́мѧть твᲂю̀ прпⷣбне ѻ҆́ч҃е григо́рїе , и҆ мᲂлѝ хрⷭ҇та̀ бг҃а , спасти́сѧ ᲁш҃а́мъ на́шимъ . =кᲂнᲁа́къ . гла́съ , и҃ .= ~Хрⷭ҇то́вᲂю любо́вїю ᲂу҆ѧзви́всѧ прпⷣбне , и҆ тᲂмꙋ̀ невᲂз̾вра́тнымъ жела́нїемъ пᲂслѣ́ᲁᲂвалъ є҆сѝ . всѧ́ко наслажᲁе́нїе плᲂтьско́е вᲂз̾ненави́ᲁѣ , и҆ в̾ пꙋсты́ню всели́сѧ , и҆ в̾ не́й вельмѝ пᲂᲁвиза́сѧ . тѣ́мъ и҆ хрⷭ҇то́съ ᲁа́рᲂмъ чꙋᲁе́съ ѡ҆бᲂгати́ тѧ . пᲂмина́й на́съ чтꙋ́щихъ пресвѣ́тлꙋю па́мѧть твᲂю̀ . ᲁа зᲂве́мъ тѝ , ра́ᲁꙋисѧ прпⷣбне григо́рїе ѻ҆́ч҃е на́шъ .

