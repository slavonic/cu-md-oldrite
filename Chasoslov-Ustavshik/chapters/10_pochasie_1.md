=\(междᲂча́сїе пе́рвагѡ часа̀\)=
{{text_align=center}}

П=ᲂча́сїе пе́рвагѡ часа̀ .=
{{text_align=center}}

В=ѣ́дᲂмо же бѹ́ди . ꙗ҆́кѡ пᲂча́сїе пе́рвагѡ часа̀ в̾ сᲂбо́рѣ не пᲂе́тсѧ , но в̾ше́дъ в̾ кѣ́лїю , рцы̀ ,= ~трист҃о́е . ~и҆ по ѻ҆́ч҃е на́шъ , гⷭ҇ди пᲂми́лꙋй , в҃і . ~сла́ва , и҆ ны́нѣ , прїиди́те пᲂклᲂни́мсѧ , три́жды .

=ѱл҃о́мъ , м҃е .=
{{text_align=center}}

~Бг҃ъ на́мъ прибѣ́жище и҆ си́ла , пᲂмо́щникъ в̾ ско́рбѣхъ ѡ҆брѣ́тшихъ ны̀ ѕѣлѡ̀ . Сегѡ̀ ра́ди не ꙋ҆бᲂи́мсѧ внегда̀ смꙋща́етсѧ землѧ̀ , и҆ прелага́ютсѧ го́ры въ сердца̀ мᲂрска́ѧ . Вᲂз̾шꙋмѣ́ша и҆ смꙋти́шасѧ во́ды и҆́хъ , смꙋти́шасѧ го́ры крѣ́пᲂстїю є҆го̀ . Рѣ́чнаѧ ѹ҆стремле́нїѧ веселѧ́тъ гра́дъ бж҃їй . ѡ҆ст҃и́лъ є҆́сть село̀ свᲂѐ вы́шнїй . Бг҃ъ пᲂсредѣ̀ є҆гѡ̀ , и҆ непᲂдви́житсѧ . пᲂмо́жетъ є҆мѹ̀ б҃гъ ѹ҆́тро за ѹ҆́тра . Смꙋти́шасѧ ꙗ҆зы́цы , ѹ҆клᲂни́шасѧ ца́рьствїѧ . дадѐ гла́съ сво́й вы́шнїй , пᲂтрѧсе́сѧ землѧ̀ . Гдⷭ҇ь си̑лъ с̾ на́ми , застѹ́пникъ на́шъ б҃гъ і҆а́кꙍвль . Прїиди́те и҆ ви́дите дѣ́ла бж҃їѧ , ꙗ҆́же пᲂлᲂжѝ чюдеса̀ на землѝ . ѿє҆́млѧ бра́ни до кᲂнца̀ землѝ . лѹ́къ сᲂкрꙋши́тъ , и҆ сло́митъ ѻ҆рꙋ́жїе , и҆ щиты̀ сᲂжже́тъ ѻ҆гне́мъ . Оу҆праздни́тесѧ и҆ разꙋмѣ́йте ꙗ҆́кѡ а҆́зъ є҆́смь б҃гъ , вᲂзнесѹ́сѧ во ꙗ҆зы́цѣхъ , вᲂзнесѹ́сѧ , на землѝ . Гдⷭ҇ь си̑лъ с̾ на́ми , застѹ́пникъ на́шъ б҃гъ і҆а́кꙍвль .

=ѱало́мъ , ч҃а .=
{{text_align=center}}

~Бл҃го є҆́сть и҆спᲂвѣ́датисѧ гⷭ҇деви , и҆ пѣ́ти и҆́мени твᲂемѹ̀ вы́шнїй . Вᲂзвѣща́ти заѹ҆́тра ми́лᲂсть твᲂю̀ , и҆ и҆́стинꙋ твᲂю̀ на всѧ́кꙋ но́щь . В̾ десѧтᲂстрѹ́ннѣмъ ѱалты́ри с̾ пѣ́снїю в̾ гꙋ́слѣхъ . Ꙗ҆́ко вᲂзвесели́лъ мѧ є҆сѝ гⷭ҇ди в̾ тва́ри твᲂе́й , и҆ в̾ дѣ́лѣхъ рѹ́кꙋ твᲂе́ю вᲂзра́дꙋюсѧ . Ꙗ҆́кѡ вᲂзвели́чишасѧ дѣ́ла твᲂѧ̀ гⷭ҇ди , ѕѣло̀ ѹ҆глꙋби́шасѧ пᲂмышле́нїѧ твᲂѧ̀ . Мѹ́жъ безѹ́менъ не пᲂзна́етъ , и҆ неразꙋми́въ , неразꙋмѣ́етъ си́хъ , є҆гда̀ прᲂзѧбо́ша грѣ́шницы ꙗ҆́кѡ трава̀ , и҆ прᲂнико́ша всѝ дѣ́лающїи беⷥзако́нїе . Ꙗ҆́кѡ да пᲂтребѧ́тсѧ в̾ вѣ́къ вѣ́ка . ты́ же вы́шнїй во́ вѣки гⷭ҇ди . Ꙗ҆́кѡ сѐ вразѝ твᲂѝ гⷭ҇ди , ꙗ҆́кѡ сѐ вразѝ твᲂѝ пᲂги́бнꙋтъ , и҆ разы́дꙋтсѧ всѝ дѣ́лающїи без̾ꙁако́нїе . И҆ вᲂзнесе́тсѧ ꙗ҆́кѡ и҆нᲂро́га ро́гъ мо́й , и҆ ста́рᲂсть мᲂѧ̀ в̾ є҆ле́и масти́тѣ . И҆ воⷥзрѣ̀ ѻ҆́ко мᲂѐ на врагѝ мᲂѧ̀ , и҆ вᲂста́ющыѧ на мѧ̀ лꙋка́внꙋющыѧ , ѹ҆слы́шитъ ѹ҆́хо мᲂѐ . Пра́ведникъ ꙗ҆́кѡ фи́никъ прᲂцвѣте́тъ . И҆ ꙗ҆́кѡ ке́дръ и҆́же в̾ лива́нѣ ѹ҆мно́житсѧ . Насажде́ни в̾ дᲂмꙋ̀ гⷭ҇дни , вᲂдво́рѣхъ б҃га на́шего прᲂцвѣтѹ́тъ . Е҆щѐ ѹ҆мно́жатсѧ в̾ ста́рᲂсти масти́тѣ , и҆ благᲂпрїе́млюще бѹ́дꙋтъ , да вᲂзвѣстѧ́тъ . Ꙗ҆́ко пра́въ гⷭ҇дь б҃гъ на́шъ , и҆ нѣ́сть непра́вды в̾ не́мъ .

=ѱало́мъ , ч҃в .=
{{text_align=center}}

~Гдⷭ҇ь вᲂцари́сѧ , в̾лѣ́пᲂтꙋсѧ ѡ҆блечѐ . ѡ҆блече́сѧ гⷭ҇дь в̾ си́лꙋ , и҆ препᲂѧ́сасѧ . И҆́бо ꙋ҆твердѝ вселе́ннꙋю , ꙗ҆́же непᲂдви́житсѧ . Гᲂто́въ прⷭ҇то́лъ тво́й ѿто́лѣ , ѿ́ вѣка ты̀ є҆сѝ . Вᲂз̾двиго́ша рѣ́ки гⷭ҇ди , вᲂз̾двиго́ша рѣ́ки гла́съ сво́й . Во́змꙋтъ рѣ́ки стрꙋѝ свᲂѧ̀ , ѿ гласѡ́въ вѡ̑дъ мно́гъ . Ди́вны высᲂты̀ мᲂрскі́ѧ , ди́венъ в̾ высо́кихъ гⷭ҇дь . Свидѣ́нїѧ твᲂѧ̀ ѹ҆вѣ́ришасѧ ѕѣлѡ̀ . до́мꙋ твᲂемꙋ̀ пᲂдᲂба́етъ с҃ты́нѧ гⷭ҇ди в̾ дᲂлгᲂтꙋ̀ дні́й .

П=ᲂсе́мъ , сла́ва , и҆ н҃нѣ , без̾ а҆ллилѹ́їи . та́же .= ~трⷭ҇то́е , и҆ по ѻ҆́ч҃е на́шъ . =трᲂпарѝ сїѧ̀ , гла́съ , ѕ҃ .= ~Пᲂми́лꙋй на́съ гⷭ҇ди пᲂми́лꙋй на́съ , всѧ́кᲂго бо ѿвѣ́та недᲂꙋмѣ́юще , сїю́ ти мл҃твꙋ ꙗ҆́кѡ влⷣцѣ грѣ́шнїи рабѝ твᲂѝ прино́симъ , пᲂми́лꙋй на́съ гⷭ҇ди пᲂми́лꙋй на́съ . =сла́ва .= ~Гдⷭ҇и пᲂми́лꙋй на́съ , натѧ́ бо ꙋ҆пᲂва́хᲂмъ , непрᲂгнѣ́вайсѧ наны̀ ѕѣлѡ̀ , нижѐ пᲂмѧнѝ без̾ꙁако́нїй на́шихъ , но при́зри на ны̀ ꙗ҆́кѡ млⷭ҇рдъ , и҆ и҆зба́ви на́съ ѿ вра́гъ на́шихъ : ты́ бо є҆сѝ б҃гъ на́шъ , и҆ мы̀ лю́дїє твᲂѝ , и҆ всѝ дѣ́ла рѹ́кꙋ твᲂе́ю , и҆ и҆́мѧ твᲂѐ призыва́емъ . =и҆ ны́нѣ .= ~Милᲂсе́рдїѧ две́ри ѿве́рзи на́мъ , бл҃гᲂслᲂве́наѧ бⷣце д҃во , надѣ́ющїисѧ на тѧ̀ не пᲂги́бнеⷨ , но да и҆зба́вимсѧ тᲂбо́ю ѿ бѣ́дъ . ты́ бо є҆сѝ спасе́нїе ро́дꙋ хрⷭ҇тїѧ́нскᲂмꙋ .

~Гдⷭ҇и пᲂми́лꙋй , =л҃ . сла́ва , и҆ ны́нѣ .= ~Чтⷭ҇нѣ́йшꙋю херꙋви́мъ . ~И҆́менемъ гⷭ҇днимъ . =і҆єре́й .= ~За мᲂли́твъ ст҃ы́хъ ѻ҆ц҃ъ на́шиⷯ . =И҆ твᲂри́мъ , трѝ вели́кїѧ пᲂкло́ны . Гл҃юще мл҃твꙋ в̾та́й .= ~Гдⷭ҇и и҆ влⷣко живᲂтꙋ̀ мᲂемѹ̀ .

И҆ =пᲂсе́мъ гл҃емъ сїю̀ мл҃твꙋ , вели́кагѡ васи́лїѧ .=
{{text_align=center}}

~Бж҃е вѣ́чный и҆ без̾нача́льный , и҆ приснᲂсꙋ́щный свѣ́те , и҆ всѧ́кїѧ тва́ри ви́димыѧ и҆ неви́димыѧ сᲂдѣ́телю и҆ зижди́телю , и҆́же ми́лᲂсти и҆сто́чниче , и҆ бл҃гᲂсти пꙋчи́но , и҆ чл҃кᲂлю́бїѧ и҆ не и҆з̾слѣ́димаѧ бе́з̾дно , ꙗ҆вѝ на́мъ свѣ́тъ лица̀ твᲂегѡ̀ гⷭ҇ди , и҆ вᲂсїѧ́й въ срⷣца́хъ на́шихъ мы́сленᲂе сл҃нце пра́вды . и҆ твᲂи́мъ весе́лїемъ дш҃ѧ на́шѧ и҆спо́лни , и҆ наꙋчѝ на́съ твᲂи́мъ пᲂꙋча́тисѧ прⷭ҇нѡ и҆ вѣща́ти сꙋдба́мъ , и҆ и҆спᲂвѣ́датисѧ тебѣ̀ на́шемꙋ влⷣцѣ и҆ бл҃гᲂда́телю . рᲂу̑къ на́шихъ дѣ́ла к̾ твᲂе́й и҆спра́ви во́ли , и҆ твᲂри́ти бл҃гᲂвᲂлѝ на́мъ є҆́же тебѣ̀ бл҃гᲂꙋго́днаѧ и҆ любе́з̾наѧ наста́ви , да и҆ ѡ҆ на́шемъ недᲂсто́ин̾ствѣ прᲂсла́витсѧ твᲂѐ прест҃о́е и҆́мѧ , ѻ҆ц҃а и҆ с҃на и҆ ст҃а́гѡ дх҃а , є҆ди́нагѡ бжⷭ҇тва́ же и҆ црⷭ҇тва . є҆мѹ́ же подᲂба́етъ всѧ́ка сла́ва че́сть и҆ пᲂкланѧ́нїе , ны́нѣ и҆ прⷭ҇нѡ и҆ во́ вѣки вѣкѡ́мъ , а҆ми́нь .

=мл҃тва втᲂра́ѧ тᲂго́жде .=
{{text_align=center}}

~Пᲂсыла́ѧи свѣ́тъ , и҆ и҆́детъ . и҆ ѡ҆сїѧва́ѧи сл҃нце , на пра́ведныѧ и҆ на непра́ведныѧ , на ѕлы́ѧ же и҆ бл҃гі́ѧ : твᲂрѧ́и ѹ҆́тро , и҆ прᲂсвѣща́ѧи вселе́ннꙋю , прᲂсвѣтѝ на́шѧ срⷣца̀ , влⷣко всѧ́ческимъ . и҆ да́рꙋй на́мъ в̾ настᲂѧ́щїй се́й де́нь бл҃гᲂꙋгᲂди́ти тебѣ̀ . и҆ сᲂхранѝ на́съ ѿ всѧ́кᲂгѡ грѣха̀ , и҆ всѧ́кᲂгѡ лꙋка́внагѡ видѣ́нїѧ , и҆збавлѧ́ѧ на́съ ѿ всѧ́кїѧ стрѣлы̀ летѧ́щїѧ во́ дни , и҆ ѿ всѧ́кїѧ сᲂпрᲂти́вныѧ си́лы , мл҃твъ ра́ди пречⷭ҇тыѧ влⷣчцы на́шеѧ бⷣцы , и҆ невеще́ственыхъ ти слᲂу̑гъ , и҆ всѣ́хъ ст҃ы́хъ , и҆́же ѿ́ вѣка тебѣ̀ бл҃гᲂꙋгᲂди́вшихъ . твᲂе́ бо є҆́сть є҆́же ми́лᲂвати и҆ спаса́ти на́съ гⷭ҇ди бж҃е на́шъ . и҆ тебѣ̀ сла́вꙋ вᲂз̾сыла́емъ , ѻ҆ц҃ꙋ и҆ с҃нꙋ и҆ ст҃о́мꙋ дх҃ꙋ , ны́нѣ и҆ при́снѡ и҆ во́ вѣки вѣкѡ́мъ , а҆ми́нь .

~Гдⷭ҇и пᲂми́лꙋй , =дваⷤ ,= гⷭ҇ди бл҃гᲂслᲂвѝ . =И҆ быва́етъ кᲂне́чный ѿпѹ́стъ .= П=о ѿпᲂꙋ́стᲂмъ же гл҃емъ .= ~Да прїи́метъ гⷭ҇дь б҃гъ мᲂле́нїѧ на́съ грѣ́шныхъ , и҆ пᲂми́лꙋетъ ны̀ , ꙗ҆́кѡ бл҃гъ и҆ челᲂвѣкᲂлю́бецъ .

