=мѣ́сецъ генва́рь .=
{{text_align=center}}

=\[а҃\] 🕃= Е҆́=же по́ плᲂти ѡ҆брѣ́занїе , гдⷭ҇а бг҃а и҆ сп҃са на́шегѡ і҆с҃а хрⷭ҇та̀ . 🕂= И҆́=же во ст҃ы́хъ ѻ҆ц҃а на́шегѡ васи́лїѧ вели́кагѡ , а҆рхїє҆пкⷭ҇па кесарі́и каппадᲂкі́йскїѧ . трᲂпа́рь , пра́здникꙋ . гла́съ , а҃ .= ~И҆́же на прⷭ҇то́лѣ ѻ҆гнезра́чнѣмъ в̾ вы́шнихъ сѣдѧ́и , со ѻ҆ц҃е́мъ без̾нача́льнымъ , и҆ бжⷭ҇твенымъ твᲂи́мъ дх҃ᲂмъ , бл҃гᲂвᲂлѝ рᲂди́тисѧ пло́тїю на землѝ , ѿ дв҃ы неи҆скꙋсᲂмꙋ́жныѧ і҆с҃е , сегѡ̀ ра́ди ꙗ҆́кѡ чл҃къ ѻ҆смᲂдне́вно ѡ҆брѣ́засѧ . сла́ва пребл҃го́мꙋ твᲂемꙋ̀ и҆звᲂлѣ́нїю . сла́ва неи҆зрече́ннᲂмꙋ твᲂемꙋ̀ смᲂтре́нїю . сла́ва є҆́же к̾ на́мъ чл҃кᲂлю́бнᲂмꙋ твᲂемꙋ̀ сᲂше́ствїю , є҆ди́не мнᲂгᲂмлⷭ҇тиве . =трᲂпа́рь , ст҃о́мꙋ . гла́съ , а҃ . Во= всю̀ зе́млю и҆зы́де вѣща́нїе твᲂѐ , ꙗ҆́кѡ прїе́мши сло́во твᲂѐ , и҆́мже бг҃ᲂлѣ́пнѡ наꙋчи́лъ є҆сѝ , и҆ є҆стествᲂ̀ сꙋ́щихъ ᲂу҆ѧсни́лъ є҆сѝ , чл҃ческїѧ ѻ҆бы́чаи ᲂу҆краси́лъ є҆сѝ , црⷭ҇кᲂе сщ҃е́нїе ѻ҆́ч҃е прпⷣбне васи́лїе . мᲂлѝ хрⷭ҇та̀ бг҃а , да спасе́тъ дш҃а на́ша . =кᲂнда́къ , пра́здникꙋ . гла́съ , г҃ .= ~И҆́же всѧ́ческихъ гдⷭ҇ь ѡ҆брѣ́занїе прїе́млетъ , и҆ чл҃ческаѧ прегрѣше́нїѧ , ꙗ҆́кѡ бл҃гъ пᲂтреблѧ́етъ , дае́тъ спасе́нїе дне́сь ми́рꙋ . ра́дꙋетжесѧ в̾ вы́шнихъ , и҆ зижди́телевъ ст҃ль и҆ денни́ца . бжⷭ҇твеныи таи́нникъ хрⷭ҇то́въ васи́лїй . =кᲂнда́къ , ст҃о́мꙋ . гла́съ , д҃ .= ~Ꙗ҆ви́сѧ сто́лпъ непᲂдви́жимыи цр҃кви , пᲂдаѧ̀ всѣ́мъ некра́дᲂмᲂе бᲂга́тство земны́мъ , запечатлѣ́ѧ твᲂи́ми ᲂу҆че́ньми , нб҃ᲂѧвле́нне васи́лїе прпⷣбне .

\[в҃\] 🕃 П=ред̾пра́зднество прᲂсвѣще́нїѧ .= 🕃 И҆́=же во ст҃ы́хъ ѻ҆ц҃а на́шегѡ силиве́стра , па́пы ри́мскагѡ . трᲂпа́рь , пред̾пра́зднествꙋ . гла́съ , д҃ .= ~Гᲂто́висѧ заꙋлѡ́не , и҆ красꙋ́йсѧ нефѳали́ме , і҆ѡрда́не рѣкᲂ̀ ста́ни , прїимѝ и҆гра́ѧ крⷭ҇ти́тисѧ грѧдꙋ́ща влⷣкꙋ . ра́дꙋисѧ а҆да́ме съ прама́терїю , некры́йтасѧ є҆гѡ̀ ꙗ҆́кᲂже в̾ раѝ пе́рвїе . и҆́бо на́га ви́дѣвъ ва́ю ꙗ҆ви́сѧ , да ѡ҆блече́тъ вы̀ в̾ пе́рвꙋю ѻ҆де́ждꙋ , хрⷭ҇то́съ ꙗ҆ви́сѧ всю̀ тва́рь хᲂтѧ̀ ѡ҆бнᲂви́ти . =трᲂпа́рь , ст҃о́мꙋ . гла́съ , д҃ .= ~Пра́вило вѣ́рѣ , и҆ ѻ҆́бразъ кро́тᲂсти , вᲂз̾держа́нїю ᲂу҆чи́телѧ , ꙗ҆ви́тѧ гдⷭ҇ь ста́дꙋ свᲂемꙋ̀ , ꙗ҆́же веще́мъ и҆́стина . сегѡ̀ ра́ди стѧжа́въ смире́нїемъ высо́каѧ , нището́ю бᲂга́таѧ , ѻ҆́ч҃е на́шъ ст҃лю силиве́стре , мᲂлѝ хрⷭ҇та̀ бг҃а спасти́сѧ дш҃а́мъ на́шимъ . =дрꙋгі́и , трᲂпа́рь , ст҃о́мꙋ . гла́съ , и҃ .= ~Правᲂсла́вїю наста́вниче , и҆ бл҃гᲂче́стїѧ ᲂу҆чи́телю и҆ чистᲂтѣ̀ , вселе́ннѣй свѣти́льниче , а҆рхїє҆ре́ѡмъ бг҃ᲂдх҃нᲂве́ннᲂе ᲂу҆дᲂбре́нїе , силиве́стре премꙋ́дре . ᲂу҆че́нїемъ бо твᲂи́мъ всѧ̀ прᲂсвѣти́лъ є҆сѝ , цѣвни́це дх҃о́внаѧ , мᲂлѝ хрⷭ҇та̀ бг҃а спасти́сѧ дш҃а́мъ на́шимъ . =кᲂнда́къ , пред̾пра́зднествꙋ . гла́съ , д҃ . Во= стрꙋѧ́хъ дне́сь і҆ѡрда́нскихъ , прише́дъ гдⷭ҇ь і҆ѡа́ннᲂви вᲂпїе́тъ , не ᲂу҆жаса́йсѧ крⷭ҇ти́ти мѧ , спасти́ бо прїидо́хъ а҆да́ма первᲂзда́ннагᲂ . =кᲂнда́къ , ст҃о́мꙋ . гла́съ , д҃ .= ~Ꙗ҆́кѡ ѕвѣздꙋ́ тѧ вселе́ннѣй ст҃е , и҆́же сла́вѣ гдⷭ҇ь дᲂбрᲂдѣ́тели пред̾лᲂжи́въ , па́че денни́цы бл҃же́нне . свѣ́тъ бо є҆сѝ на́мъ , ѻ҆́ч҃е силиве́стре .

\[г҃\] 🕃 П=ред̾пра́зднество прᲂсвѣще́нїѧ .= С=т҃а́гѡ прᲂро́ка малахі́ѧ .= С=т҃а́гѡ мꙋ́ченика гᲂрді́ѧ . трᲂпа́рь , прᲂро́кꙋ . гла́съ , в҃ .= ~Прⷪ҇рка твᲂегѡ̀ гдⷭ҇и малахі́ѧ , па́мѧть пра́зднꙋюще , тᲂгѡ̀ ра́ди мо́лимъ тѧ , спасѝ дш҃а на́ша . =трᲂпа́рь , мч҃нкꙋ . гла́съ , д҃ .= ~Мч҃нкъ тво́й гдⷭ҇и гᲂрді́й , во страда́нїи свᲂе́мъ вѣне́цъ прїѧ́тъ нетлѣ́нныи , ѿ тебѐ бг҃а на́шегѡ . и҆мѣ́ѧ бо крѣ́пᲂсть твᲂю̀ непᲂбѣди́мꙋю , мꙋ́чащихъ ᲂу҆празднѝ , и҆ сᲂкрꙋшѝ бѣсо́мъ немᲂщно́е шата́нїе . тᲂгѡ̀ мл҃твами хрⷭ҇тѐ бж҃е спасѝ дш҃а на́ша . =кᲂнда́къ , мч҃нкꙋ . гла́съ , д҃ .= ~Все́ю любо́вїю дне́сь цр҃кви , твᲂю̀ па́мѧть сᲂверша́етъ гᲂрді́е , вᲂсхвалѧ́ющи та́йнѡ , ꙗ҆́кѡ пᲂто́й пᲂстрада́лъ є҆сѝ , мч҃нкѡмъ дᲂбро́та , и҆ всѣ́мъ вѣ́рнымъ во хрⷭ҇та̀ пᲂхвала̀ . =кᲂнда́къ , прᲂро́кꙋ . гла́съ , и҃ .= ~Ꙗ҆́кѡ а҆́гг҃лъ пᲂслꙋжи́лъ є҆сѝ всебл҃же́нне , и҆ спᲂдо́бисѧ предѝ бꙋ́дꙋщаѧ вѣща́ти . гдⷭ҇не бо вᲂчл҃ченїе всѣ́мъ ᲂу҆ѧсни́лъ є҆сѝ . тѣ́мже вᲂпїе́мъ ти , ра́дꙋисѧ пррⷪ҇че бж҃їи малахі́е , прⷭ҇нᲂпа́мѧтне .

\[д҃\] 🕃 П=ред̾пра́зднество прᲂсвѣще́нїѧ .= С=ᲂбо́ръ седми́десѧти а҆пⷭ҇лъ .= П=рпⷣбнагѡ ѻ҆ц҃а на́шегѡ ѳеᲂкти́ста . трᲂпа́рь , а҆пⷭ҇лѡмъ . гла́съ , г҃ .= ~А҆пⷭ҇ли ст҃і́и , мᲂли́те млⷭ҇тивагѡ бг҃а , да грѣхо́въ ѡ҆ставле́нїе пᲂда́стъ дш҃а́мъ на́шимъ . =трᲂпа́рь , прпⷣбнᲂмꙋ . гла́съ , и҃ .= ~Ѡ҆ тебѣ̀ ѻ҆́ч҃е ѳеᲂкти́сте , и҆звѣ́стенъ бы́сть спасе́нїѧ ѻ҆́бразъ . вᲂспрїи́мъ бо крⷭ҇тъ , пᲂслѣ́дᲂвалъ є҆сѝ хрⷭ҇тꙋ̀ . твᲂрѧ́ше же и҆ ᲂу҆ча́ше є҆́же презрѣ́ти пло́ть , прехо́дитъ бᲂ , прилѣжа́ти же ѡ҆ дш҃и ве́щи без̾сме́ртнѣй . тѣ́мже и҆ со а҆́гг҃лы ра́дꙋетсѧ прпⷣбне дх҃ъ тво́й . =кᲂнда́къ , а҆пⷭ҇лᲂмъ . гла́съ , г҃ .= ~Звѣ́зды свѣ́тлыѧ , ꙗ҆́кѡ двꙋ̀ на́десѧте с̾пᲂсо́бницы сле́тъ хрⷭ҇то́съ ва́съ мꙋ́дрїи , ѡ҆зарѧ́юща ми́ръ свѣ́тᲂмъ про́пᲂвѣди , и҆ вѣ́рᲂю привᲂдѧ́ща мно́жество без̾чи́сленнᲂе ꙗ҆зы́къ , а҆пⷭ҇ли бжⷭ҇твенїи се́дмьдесѧте . сегѡ̀ ра́ди дне́сь вᲂсхвалѧ́емъ вѣ́рᲂю ва́шꙋ па́мѧть , мᲂли́те спасти́сѧ дш҃а́мъ на́шимъ . =кᲂнда́къ , прпⷣбнᲂмꙋ . гла́съ , г҃ .= ~Ꙗ҆́кѡ а҆́гг҃лъ во́плᲂти наземлѝ пᲂказа́сѧ , пᲂще́нїемъ насажде́нъ бы́сть ѻ҆́ч҃е прпⷣбне ѳеᲂкти́сте , наста́вникъ и҆́нᲂкѡмъ мно́гимъ бы́въ . сегѡ̀ ра́ди вᲂпїе́мъ ти , мᲂлѝ хрⷭ҇та̀ бг҃а дарᲂва́ти на́мъ ве́лїю млⷭ҇ть .

\[є҃\] 🕃 П=ред̾пра́зднество прᲂсвѣще́нїѧ .= С=т҃ы́хъ мч҃нкъ ѳеѡпе́нта и҆ ѳеѡ́ны , и҆ прпⷣбныѧ мт҃ре на́шеѧ , сѷг̾клитикі́и . а҆ллилꙋ́їѧ . трᲂпа́рь , пред̾пра́зднествꙋ . гла́съ , д҃ .= ~Вᲂз̾враща́шесѧ и҆нᲂгда̀ і҆ѡрда́нскаѧ рѣка̀ , ми́лᲂтїю є҆лисе́ѡвᲂю . вᲂз̾не́сшꙋсѧ и҆лїѝ , и҆ раз̾дѣли́шасѧ во́ды сю́дꙋ и҆ сю́дꙋ , и҆ бы́сть є҆мꙋ̀ сꙋ́хъ пꙋ́ть вᲂдны́и , во ѻ҆́бразъ и҆́стиннагѡ кр҃ще́нїѧ . и҆́мъ же мы̀ текꙋ́щее житїѧ̀ , прехо́димъ ше́ствїе . хрⷭ҇то́съ ꙗ҆ви́сѧ на і҆ѡрда́нѣ , ѡ҆ст҃и́ти во́ды . =кᲂнда́къ , пред̾пра́зднествꙋ . гла́съ , д҃ . Во= стрꙋѧ́хъ дне́сь і҆ѡрда́нскихъ , прише́дъ гдⷭ҇ь і҆ѡа́ннᲂви вᲂпїе́тъ , не ᲂу҆жаса́йсѧ крⷭ҇ти́ти мѧ , спасти́ бо прїидо́хъ а҆да́ма первᲂзда́ннагᲂ . =дрꙋгі́и , кᲂнда́къ , пред̾пра́зднествꙋ . гла́съ , в҃ .= ~Всѣ́хъ хрⷭ҇тѐ бл҃гᲂсе́рднѡ ѿє́млѧ сᲂгрѣше́нїѧ , мно́жества ра́ди ми́лᲂсти без̾мѣ́рныѧ , і҆ѡрда́нскими вᲂда́ми крⷭ҇ти́тисѧ начина́еши ꙗ҆́кѡ чл҃къ , ѡ҆бнаже́на мѧ лю́тѣ , во ѻ҆де́ждꙋ ѡ҆дѣва́ѧ пе́рвыѧ сла́вы .

=\[ѕ҃\]= =🕀= С=т҃о́е бг҃ᲂꙗ҆вле́нїе гдⷭ҇а бг҃а и҆ сп҃са на́шегѡ і҆с҃а хрⷭ҇та̀ . трᲂпа́рь . гла́съ , а҃ .= =Во= і҆ѡрда́нѣ кр҃ща́ющꙋтисѧ гдⷭ҇и , трⷪ҇ческᲂе ꙗ҆ви́сѧ пᲂклᲂнѧ́нїе , рᲂди́телевъ бо гла́съ свидѣ́тельствᲂваше тѝ , вᲂз̾лю́бленнаго тѧ сн҃а и҆менꙋ́ѧ . и҆ дх҃ъ въ видѣ́нїи гᲂлꙋби́нѣ , и҆звѣ́ствᲂваше слᲂвесѝ ᲂу҆тверже́нїе . ꙗ҆вле́исѧ хрⷭ҇тѐ бж҃е , и҆ ми́ръ прᲂсвѣще́и сла́ва тебѣ̀ . =кᲂнда́къ . гла́съ , д҃ .= ~Ꙗ҆ви́лсѧ є҆сѝ дне́сь вселе́ннѣй , и҆ свѣ́тъ тво́й гдⷭ҇и зна́менасѧ на на́съ , и҆́же в̾ ра́зꙋмѣ пᲂю́щихъ тѧ , прїи́де и҆ ꙗ҆ви́сѧ свѣ́тъ неприкᲂснᲂве́нныи .

\[з҃\] =🕃= С=ᲂбо́ръ ст҃а́гѡ и҆ сла́внагѡ пррⷪ҇ка и҆ прⷣтчи крⷭ҇ти́телѧ гдⷭ҇нѧ і҆ѡа́нна . трᲂпа́рь . гла́съ , в҃ .= ~Па́мѧть пра́ведникꙋ съ пᲂхвала́ми , тебѣ́ же дᲂвлѣ́етъ свидѣ́тельство гдⷭ҇не прⷣтче . ꙗ҆ви́лбᲂсѧ є҆сѝ вᲂи́стинꙋ прᲂро́къ честнѣ́йшїи , ꙗ҆́кѡ въ бы́стринахъ крⷭ҇ти́ти спᲂдо́билсѧ є҆сѝ прᲂпᲂвѣ́даннагѡ . тѣ́мже и҆ за и҆́стиннꙋ пᲂстрада́въ , ра́дꙋѧсѧ бл҃гᲂвѣсти́лъ є҆сѝ и҆ во а҆́дѣ сꙋ́щимъ , бг҃а ꙗ҆́вльшагᲂсѧ пло́тїю , взе́млющаго грѣхѝ ми́ра , и҆ пᲂдаю́щаго на́мъ ве́лїю млⷭ҇ть . =кᲂнда́къ . гла́съ , ѕ҃ .= ~Пло́тьскагѡ тѝ прише́ствїѧ ᲂу҆бᲂѧ́всѧ і҆ѡрда́нъ , со́ страхᲂмъ вᲂз̾вра́щьсѧ . прᲂро́ческᲂе же слꙋже́нїе сверша́ѧ і҆ѡа́ннъ , тре́петᲂмъ ѡ҆прѧ́ташесѧ . а҆́гг҃льстїи чи́ни дивлѧ́хꙋсѧ , зрѧ́ше тѧ въ вᲂда́хъ пло́тїю кр҃ща́ема . и҆ всѝ сꙋ́щїи во тмѣ̀ прᲂсвѣща́хꙋсѧ , вᲂспѣва́юще тѧ̀ ꙗ҆́вльшагᲂсѧ , и҆ прᲂсвѣ́щьшаго всѧ́ческаѧ .

\[и҃\] П=рпⷣбнагѡ ѻ҆ц҃а на́шегѡ геѡ́ргїѧ хᲂзеви́та . а҆ллилꙋ́їѧ .= П=рпⷣбныѧ мт҃ре на́шеѧ дᲂмни́ки . а҆ллилꙋ́їѧ . кᲂнда́къ , прпⷣбнᲂмꙋ . гла́съ , д҃ .= ~Ꙗ҆ви́сѧ свѣти́ло пресвѣ́тлᲂе геѡ́ргїе , ѡ҆блиста́ѧ бжⷭ҇твеными ѡ҆заре́нїи , вѣ́рнѡ зᲂвꙋ́щїѧ тебѣ̀ . мᲂлѝ ѡ҆ на́съ ѻ҆́ч҃е влⷣкꙋ хрⷭ҇та̀ , ꙗ҆́вльшасѧ во стрꙋѧ́хъ , и҆ прᲂсвѣ́щьша земленᲂро́дныхъ .

\[ѳ҃\] С=т҃а́гѡ мч҃нка пᲂлїе́кта . трᲂпа́рь . гла́съ , д҃ .= ~Мч҃нкъ тво́й гдⷭ҇и пᲂлїе́ктъ , во страда́нїи свᲂе́мъ вѣне́цъ прїѧ́тъ нетлѣ́нныи , ѿ тебѐ бг҃а на́шегѡ . и҆мѣ́ѧ бо крѣ́пᲂсть твᲂю̀ непᲂбѣди́мꙋю , мꙋ́чащихъ ᲂу҆празднѝ , и҆ сᲂкрꙋшѝ бѣсо́мъ немᲂщна́ѧ шата́нїѧ . тᲂгѡ̀ мл҃твами хрⷭ҇тѐ бж҃е , спасѝ дш҃а на́ша . =кᲂнда́къ . гла́съ , д҃ .= ~Влⷣка прикло́нь ᲂу҆́бѡ во і҆ѡрда́нѣ главꙋ̀ , сᲂкрꙋшѝ ѕмїе́мъ главы̀ . страда́льца же главѣ̀ ᲂу҆сѣ́кшисѧ , льсти́выи паде́сѧ .

\[і҃\] И҆́=же во ст҃ы́хъ ѻ҆ц҃а на́шегѡ григо́рїѧ є҆пкⷭ҇па ни́с̾скагѡ , и҆ дᲂметїѧ́на є҆пкⷭ҇па мелеті́йскагѡ . трᲂпа́рь . гла́съ , д҃ .= ~Бж҃е ѻ҆ц҃ъ на́шихъ , твᲂрѧ́и прⷭ҇нѡ с̾ на́ми по твᲂемꙋ̀ смᲂтре́нїю , не ѿста́ви ми́лᲂсти твᲂеѧ̀ ѿ на́съ , но тѣ́хъ мᲂли́твами во смире́нїи ᲂу҆стро́й живо́тъ на́шъ . =кᲂнда́къ , григо́рїю . гла́съ , а҃ .= ~Ѻ҆́кᲂмъ дш҃е́внымъ бо́дрствꙋѧ ст҃лю , бо́дръ па́стырь ꙗ҆ви́сѧ ми́рᲂви , и҆ жеѕло́мъ премꙋ́дрᲂсти свᲂеѧ̀ , и҆ те́плымъ пред̾ста́тельствᲂмъ свᲂи́мъ , всѧ̀ ѿгна́лъ є҆сѝ ѕлᲂсла́вныѧ ꙗ҆́кѡ во́лки . невреди́мѡ сᲂблю́дъ ста́до григо́рїе премꙋ́дре . П=рпⷣбнагѡ ѻ҆ц҃а на́шегѡ маркїѧ́на презви́тера , и҆ и҆кᲂно́ма вели́кїѧ цр҃кве , слꙋ́жба на па́вечерницѣ .=

=🕂= П=рпⷣбнагѡ ѻ҆ц҃а на́шегѡ па́вла ѡ҆бно́р̾скагѡ , во́лᲂгᲂд̾скагѡ чꙋдᲂтво́рца . трᲂпа́рь . гла́съ , а҃ .= ~Бжⷭ҇твенᲂю любо́вїю ѿ ю҆́нᲂсти распала́емь па́вле прпⷣбне , всѧ̀ ꙗ҆́же в̾ ми́рѣ кра́снаѧ вᲂз̾ненави́дѣвъ , хрⷭ҇та̀ є҆ди́нагѡ вᲂз̾люби́лъ є҆сѝ . и҆ сегѡ̀ ра́ди во внꙋ́тренюю пꙋсты́ню всели́сѧ , со ѕвѣрьмѝ живы́и , ве́сь хрⷭ҇то́ви бы́въ . ѿ сю́дꙋ же и҆ всеви́дѧщее ѻ҆́ко твᲂѧ̀ трꙋды̀ ви́дѣвъ , даро́мъ чꙋде́съ и҆ по преставле́нїи ѡ҆бᲂгати́лъ тѧ є҆́сть . и҆ сегѡ̀ ра́ди вᲂпїе́мъ тѝ , мᲂлѝ непреста́ннѡ ѡ҆ всѣ́хъ , и҆́же честнꙋ́ю па́мѧть твᲂю̀ при́снѡ в̾ пѣ́снехъ пᲂчита́ющихъ . =кᲂнда́къ . гла́съ , и҃ .= ~Всѐ свᲂѐ ᲂу҆́мнᲂе жела́нїе къ бг҃ꙋ в̾пери́въ , и҆ тᲂмꙋ̀ невᲂзвра́тнѡ ѿ дш҃и пᲂслѣ́дᲂвалъ є҆сѝ , в̾ пꙋсты́ню всели́всѧ . и҆ та́мѡ а҆́гг҃льски по́живъ , мно́гимъ пꙋ́ть бы́въ ко спасе́нїю . сегѡ̀ ра́ди и҆ хрⷭ҇то́съ тебѐ прᲂсла́ви , и҆ даро́мъ чꙋде́съ ѡ҆бᲂгатѝ . тѣ́мже всѝ вᲂпїе́мъ ти , ра́дꙋисѧ па́вле прпⷣбне , пꙋсты́нныи жи́телю .

\[а҃і\] =🕂= П=рпⷣбнагѡ и҆ бг҃ᲂно́снагѡ ѻ҆ц҃а на́шегѡ , ѳеᲂдѡ́сїѧ ѻ҆́бщемꙋ житїю̀ нача́льника . трᲂпа́рь . гла́съ , и҃ .= ~Слеза́ми твᲂи́хъ и҆сто́чникъ , пꙋсты́ни без̾пло́днᲂе напᲂи́лъ є҆сѝ . и҆ є҆́же и҆з̾ глꙋбины̀ вᲂз̾дыха́ньми , во́сто трꙋды̀ ᲂу҆плᲂдᲂнᲂси́лъ є҆сѝ . и҆ бы́сть свѣти́льникъ вселе́ннѣй , сїѧ́ѧ чꙋдесы̀ ѳеᲂдѡ́сїе ѻ҆́ч҃е на́шъ , мᲂлѝ хрⷭ҇та̀ бг҃а спасти́сѧ дш҃а́мъ на́шимъ . =кᲂнда́къ . гла́съ , и҃ .= ~Насажде́нъ во двᲂры̀ гдⷭ҇нѧ , свᲂѧ̀ прпⷣбныѧ дᲂбрᲂдѣ́тели и҆зрасти́лъ є҆сѝ . и҆ ᲂу҆мно́жилъ є҆сѝ ча́да свᲂѧ̀ в̾ пꙋсты́ни , сле́зами твᲂи́хъ и҆сто́чникъ напᲂѧ́ема стадᲂнача́льниче бжⷭ҇твеныхъ двᲂро́въ . тѣ́мже зᲂве́мъ , ра́дꙋисѧ ѻ҆́ч҃е ѳеᲂдѡ́сїе .

=🕂= П=рпⷣбнагѡ ѻ҆ц҃а на́шегѡ миха́ила кло́пскагѡ . трᲂпа́рь . гла́съ , и҃ .= ~И҆́же на землѝ хрⷭ҇та̀ ра́ди во́лею в̾ бꙋ́йство прелᲂжи́всѧ , ми́ра сегѡ̀ красᲂты̀ ѿ ню́дъ вᲂз̾ненави́дѣ . плᲂтьска́ѧ и҆гра́нїѧ ᲂу҆вѧди́въ пᲂсто́мъ и҆ жа́ждею , и҆ на землѝ лега́нїемъ . ѿ ѕно́ѧ и҆ стꙋ́дени , ѿ дᲂждѧ̀ и҆ снѣ́га , и҆ ѿ про́чїѧ вᲂздꙋ́шныѧ тѧ́гᲂсти , никᲂгда́же ᲂу҆клᲂни́сѧ . дш҃ꙋ же ѡ҆чи́стилъ є҆сѝ , ꙗ҆́кѡ зла́то в̾ гᲂрни́лѣ , ѻ҆́ч҃е прпⷣбне бг҃ᲂно́сне миха́иле , на́ нб҃сѣхъ пред̾стᲂѧ̀ прⷭ҇то́лꙋ прест҃ѣ́й трⷪ҇цѣ . но ꙗ҆́кѡ и҆мѣ́ѧ дерзнᲂве́нїе мно́гᲂ , мᲂлѝ хрⷭ҇та̀ бг҃а спасти́сѧ дш҃а́мъ на́шимъ . =кᲂнда́къ . гла́съ , и҃ .= ~Дх҃а ст҃а́гѡ си́лᲂю , ᲂу҆пᲂдо́бисѧ бг҃ᲂгла́снымъ дре́внимъ прᲂро́кѡмъ , сказа́въ без̾вѣ́стнаѧ и҆ та́йнаѧ , и҆ є҆́же го́дѣ сꙋдьба́мъ бж҃їимъ в̾ сбытїѐ . и҆ и҆́на мно́га чꙋдеса̀ ѡ҆ хрⷭ҇тѣ̀ сᲂтвᲂри́въ , и҆ лю́ди ᲂу҆диви́въ . и҆ тᲂржествᲂва́ти ᲂу҆стро́и , вᲂпїю́щихъ сла́ва бг҃ꙋ , прᲂславлѧ́ющемꙋ ст҃ы́ѧ свᲂѧ̀ .

\[в҃і\] С=т҃ы́ѧ мч҃нцы татїѧ́ны . трᲂпа́рь . гла́съ , д҃ .= ~А҆́гница твᲂѧ̀ і҆с҃е татїѧ́на , зᲂве́тъ ве́лїемъ гла́сᲂмъ , тебѐ женишѐ мо́й лю́бѧщи , и҆ и҆́щꙋщи страждꙋ̀ и҆ с̾распина́юсѧ , и҆ с̾пᲂгреба́юсѧ кр҃ще́нїемъ твᲂи́мъ , и҆ мꙋ́кꙋ прїимꙋ̀ тебѐ ра́ди , да црⷭ҇твꙋю с̾ тᲂбо́ю , и҆ ᲂу҆мира́ю наде́ждꙋ и҆мѣ́ѧ на тѧ̀ , ꙗ҆́кѡ да живꙋ̀ ᲂу҆ тебѐ . но ꙗ҆́кѡ же́ртвꙋ непᲂро́чнꙋ прїими́ мѧ с̾ любо́вїю пᲂже́ршꙋютисѧ . тᲂѧ̀ мл҃твами хрⷭ҇тѐ бж҃е , спасѝ дш҃а на́ша . =кᲂнда́къ . гла́съ , д҃ .= ~Свѣ́тлѣ во страда́нїи свᲂе́мъ вᲂсїѧ̀ стрⷭ҇тᲂте́рпице , ѿ крᲂве́й свᲂи́хъ преи҆спещрена̀ . ꙗ҆́кѡ кра́снаѧ гᲂлꙋ́бица , къ небесѝ вᲂз̾летѣ̀ татїѧ́нᲂ . мᲂлѝ при́снѡ за чтꙋ́щїѧ тѧ̀ .

=🕂= И҆́=же во ст҃ы́хъ ѻ҆ц҃а на́шегѡ са́вы , а҆рхїє҆пкⷭ҇па се́рбьскагѡ . трᲂпа́рь . гла́съ , и҃ .= ~Правᲂсла́вїю наста́вниче , бл҃гᲂче́стїѧ ᲂу҆чи́телю и҆ чистᲂтѣ̀ . вселе́ннѣй свѣти́льниче , и҆́нᲂкꙋющимъ бг҃ᲂдх҃нᲂве́ннᲂе ᲂу҆краше́нїе , са́во мꙋ́дре , ᲂу҆че́ньми свᲂи́ми всѧ̀ прᲂсвѣти́лъ є҆сѝ . цѣвни́це дх҃о́внаѧ , мᲂлѝ хрⷭ҇та̀ бг҃а , спасти́сѧ дш҃а́мъ на́шимъ . =дрꙋгі́и , трᲂпа́рь . гла́съ , г҃ .= ~Пꙋтѝ в̾вᲂдѧ́щагѡ въ жи́знь , наста́вникъ и҆ первᲂпресто́льникъ и҆ ᲂу҆чи́тель бы́сть . пе́рвїе прише́дъ ст҃лю са́вᲂ , ѻ҆те́чество свᲂѐ прᲂсвѣтѝ , и҆ пᲂрᲂди́въ є҆̀ дх҃ᲂмъ ст҃ы́мъ , ꙗ҆́кѡ древа̀ ма́слиннаѧ , сщ҃е́ннаѧ тѝ ча́да . тѣ́мъ ꙗ҆́кѡ а҆пⷭ҇ла и҆ ст҃лемъ верхо́внагᲂ , чтꙋ́ще тѧ мо́лимъ , хрⷭ҇та̀ бг҃а мᲂлѝ , дарᲂва́ти на́мъ ве́лїю млⷭ҇ть . =кᲂнда́къ . гла́съ , и҃ .= ~Ꙗ҆́кѡ первᲂст҃лѧ вели́кагѡ , а҆пⷭ҇лѡмъ же сᲂѻ҆́бщника , цр҃кви прᲂславлѧ́етъ тѧ̀ люде́й твᲂи́хъ прпⷣбне . но ꙗ҆́кѡ и҆мѣ́ѧ дерзнᲂве́нїе ко хрⷭ҇тꙋ̀ , мᲂли́твами сѝ ѿ всѧ́кихъ на́съ бѣ́дъ спаса́й . да зᲂве́мъ тѝ , ра́дꙋисѧ ѻ҆́ч҃е са́во бг҃ᲂмꙋ́дре .

\[г҃і\] С=т҃ы́хъ мч҃нкъ , є҆рмѵ́ла и҆ страто́ника .= П=рпⷣбныхъ ѻ҆ц҃ъ на́шихъ , и҆́же въ сина́и и҆ въ раи́ѳѣ и҆збїе́нныхъ . трᲂпа́рь , мч҃нкѡмъ . гла́съ , д҃ .= ~Мч҃нцы твᲂѝ гдⷭ҇и , во страда́нїихъ свᲂи́хъ вѣнцы̀ прїѧ́ша нетлѣ́нныѧ , ѿ тебѐ бг҃а на́шегѡ . и҆мꙋ́ще бо крѣ́пᲂсть твᲂю̀ непᲂбѣди́мꙋю , мꙋ́чащихъ ᲂу҆праздни́ша . и҆ сᲂкрꙋши́ша бѣсо́мъ немᲂщна́ѧ шата́нїѧ . тѣ́хъ мл҃твами хрⷭ҇тѐ бж҃е спасѝ дш҃а на́ша . =трᲂпа́рь , ѻ҆ц҃е́мъ . гла́съ , д҃ .= ~Бж҃е ѻ҆ц҃ъ на́шихъ , твᲂрѧ́и при́снѡ с̾ на́ми по твᲂемꙋ̀ смᲂтре́нїю , не ѿста́ви млⷭ҇ти твᲂеѧ̀ ѿ на́съ , но тѣ́хъ мл҃твами во смире́нїи ᲂу҆стро́й живо́тъ на́шъ . =кᲂнда́къ , ѻ҆ц҃е́мъ . гла́съ , в҃ .= ~Ѿ мирскі́ѧ мᲂлвы̀ бѣжа́сте , и҆ къ ти́хᲂмꙋ ᲂу҆стрᲂе́нїю прелᲂжи́стесѧ . мꙋче́нїѧ крᲂвьмѝ , и҆ вᲂз̾держа́нїѧ бᲂлѣ́зньми вѣнча́еми . тѣ́мже и҆ ꙗ҆ви́стесѧ мч҃нкъ и҆ прпⷣбныхъ є҆динᲂкро́вницы .

\[д҃і\] =🕃= Ѿ=да́нїе пра́здника бг҃ᲂꙗ҆вле́нїѧ гдⷭ҇нѧ . трᲂпа́рь , и҆ кᲂнда́къ , пра́здникꙋ .=

\[є҃і\] 🕃 П=рпⷣбныхъ ѻ҆ц҃ъ на́шихъ , па́вла фиве́йскагѡ , и҆ і҆ѡа́нна кꙋ́щника . трᲂпа́рь . гла́съ , д҃ .= ~Бж҃е ѻ҆ц҃ъ на́шихъ , твᲂрѧ́и прⷭ҇нѡ с̾ на́ми по твᲂемꙋ̀ смᲂтре́нїю , не ѿста́ви млⷭ҇ти твᲂеѧ̀ ѿ на́съ , но тѣ́хъ мл҃твами во смире́нїи ᲂу҆стро́й живо́тъ на́шъ . =кᲂнда́къ , і҆ѡа́ннꙋ . гла́съ , в҃ .= ~Вы́шнихъ ᲂу҆лꙋчи́ти премꙋ́дре жела́ѧ , до́лꙋ кра́сныхъ мꙋ́дрѣ преѡ҆би́дѣлъ є҆сѝ . и҆ хрⷭ҇то́ви ѡ҆бнища́вшемꙋ сᲂѡ҆бнища́въ , ра́дꙋѧсѧ пᲂслѣ́дᲂвалъ є҆сѝ і҆ѡа́нне . к̾ немꙋ́же прилѣ́жнѡ непреста́й мᲂлѧ́сѧ , ѡ҆ всѣ́хъ на́съ . =дрꙋгі́и , кᲂнда́къ , і҆ѡа́ннꙋ . гла́съ , г҃ .= ~ᲂу҆клᲂни́лсѧ є҆сѝ жите́йскагѡ тревᲂлне́нїѧ , и҆ к̾ приста́нищꙋ бжⷭ҇твенᲂмꙋ ᲂу҆пра́вилъ є҆сѝ бл҃же́нне ше́ствїѧ свᲂѧ̀ . и҆ и҆стᲂчи́лъ є҆сѝ и҆сцѣле́нїѧ ꙗ҆́кѡ стрꙋѝ , вѣ́рᲂю и҆ любо́вїю і҆ѡа́нне к̾ ра́цѣ твᲂе́й притека́ющимъ , и҆ вᲂпїю́щимъ , пред̾ста́ни в̾ де́нь сꙋда̀ вᲂсхвалѧ́ющимъ свѣтᲂно́снꙋю па́мѧть твᲂю̀ ѻ҆́ч҃е , и҆ страсте́й и҆ мꙋ́къ и҆зба́ви . =кᲂнда́къ , па́влꙋ . гла́съ , г҃ .= ~Ꙗ҆́кѡ свѣти́ло незахᲂди́мᲂе мы́сленагѡ сл҃нца , сᲂше́дшесѧ дне́сь вᲂсхва́лимъ в̾ пѣ́снехъ . вᲂсїѧ́лъ бо є҆сѝ сꙋ́щимъ во тмѣ̀ неразꙋ́мїѧ , всѣ́хъ вᲂз̾вᲂдѧ̀ к̾ бжⷭ҇твенѣй высᲂтѣ̀ . ѳиве́ѡмъ ᲂу҆краше́нїе па́вле прпⷣбне . ѻ҆ц҃е́мъ и҆ по́стникѡмъ тве́рдᲂе ѡ҆снᲂва́нїе .

\[ѕ҃і\] 🕃 П=ᲂклᲂне́нїе чⷭ҇тны́мъ вери́гамъ ст҃а́гѡ а҆пⷭ҇ла петра̀ . трᲂпа́рь . гла́съ , д҃ .= ~Ри́ма не ѡ҆ста́вль , к̾ на́мъ прише́лъ є҆сѝ . и҆́хже нᲂси́лъ є҆сѝ чⷭ҇тны́ѧ вери́ги , а҆пⷭ҇лѡмъ первᲂпресто́льне . и҆́мже вѣ́рᲂю кла́нѧющесѧ мо́лимсѧ , и҆́же к̾ бг҃ꙋ мл҃твами твᲂи́ми , да́рꙋй на́мъ ве́лїю млⷭ҇ть . =кᲂнда́къ . гла́съ , г҃ .= ~Ка́мень хрⷭ҇то́съ , ка́менѧ вѣ́ры прᲂсла́ви свѣ́тлѡ свᲂегѡ̀ первᲂпрⷭ҇то́льника , и҆ сᲂзыва́етъ всѧ̀ пра́зднᲂвати чꙋ́до чⷭ҇тны́хъ вери́гъ твᲂи́хъ пе́тре . пᲂда́ждь на́мъ мᲂли́твами твᲂи́ми , прегрѣше́нїемъ ѿпꙋще́нїе . =дрꙋгі́и , кᲂнда́къ . гла́съ , в҃ .= ~Верхо́внагѡ и҆ пе́рвагѡ а҆пⷭ҇лѡмъ , и҆ и҆́стинѣ бжⷭ҇твенаго ᲂу҆ченика̀ , петра̀ вели́кагѡ вᲂсхва́лимъ . и҆ тᲂгѡ̀ вѣ́рᲂю цѣлꙋ́емъ вери́ги , сᲂгрѣше́нїемъ разрѣше́нїе прїе́млюще .

\[з҃і\] =🕂= П=рпⷣбнагѡ ѻ҆ц҃а на́шегѡ а҆нтѡ́нїѧ вели́кагѡ . трᲂпа́рь . гла́съ , д҃ .= ~Ревни́телю и҆лїѝ , ѻ҆бразы̀ пᲂдо́бѧсѧ . крⷭ҇тлю пра́выми стезѧ́ми пᲂслѣ́дꙋѧ , ѻ҆́ч҃е а҆нтѡ́нїе . пꙋсты́нныи бы́въ жи́тель , и҆ вселе́ннꙋю ᲂу҆тверди́въ мᲂли́твами . мᲂлѝ хрⷭ҇та̀ бг҃а , спасти́сѧ дш҃а́мъ на́шимъ . =кᲂнда́къ . гла́съ , в҃ .= ~Жите́йскихъ мо́лвъ ѡ҆ста́вль , без̾мо́лвнᲂе житїѐ с̾кᲂнча́лъ є҆сѝ , крⷭ҇тлю пᲂдо́бѧсѧ всѣ́ми ѻ҆бразы̀ прпⷣбне . с̾ ни́мъ тѧ̀ ᲂу҆́бѡ пᲂчита́емъ , ѻ҆́ч҃е ѻ҆ц҃е́мъ а҆нтѡ́нїе .

\[и҃і\] 🕃 И҆́=же во ст҃ы́хъ ѻ҆ц҃ъ на́шихъ а҆рхїє҆пкⷭ҇пъ а҆леѯа́ндрскихъ , а҆ѳана́сїѧ вели́кагѡ и҆ кѷри́ла . трᲂпа́рь . гла́съ , д҃ .= ~Бж҃е ѻ҆ц҃ъ на́шихъ , твᲂрѧ́и прⷭ҇нѡ с̾ на́ми по твᲂемꙋ̀ смᲂтре́нїю , не ѿста́ви ми́лᲂсти твᲂеѧ̀ ѿ на́съ , но тѣ́хъ мᲂли́твами во смире́нїи ᲂу҆стро́й живо́тъ на́шъ . =кᲂнда́къ . гла́съ , д҃ .= ~Ст҃лѧ и҆́стᲂваѧ бл҃гᲂче́стїѧ , и҆ до́блѧѧ пᲂбо́рника по хрⷭ҇то́вѣ цр҃кви , а҆ѳана́сїе и҆ кѷри́ле . ѡ҆ всѣ́хъ мᲂли́тасѧ чл҃кᲂлю́бцꙋ бг҃ꙋ , спастѝ и҆ ᲂу҆ще́дрити , вѣ́рᲂю пᲂю́щихъ ва́ю . =дрꙋгі́и , кᲂнда́к̾ . гла́с̾ , в҃ .= ~Правᲂсла́вїѧ наса́ждь ᲂу҆че́нїѧ , ѕлᲂсла́вїѧ те́рнїе ѿсѣчѐ . ᲂу҆мно́живъ сѣ́мѧ вѣ́ры , навᲂдне́нїемъ дх҃а прпⷣбне . тѣ́мже тѧ̀ пᲂе́мъ а҆ѳана́сїе .

\[ѳ҃і\] 🕃 П=рпⷣбнагѡ ѻ҆ц҃а на́шегѡ мака́рїѧ є҆гѵ́птѧнина . трᲂпа́рь . гла́съ , а҃ .= ~Пꙋсты́нныи жи́тель , и҆ во́ плᲂти а҆́гг҃лъ , и҆ чꙋдᲂтво́рецъ пᲂказа́сѧ , бг҃ᲂно́се ѻ҆́ч҃е на́шъ мака́рїе . пᲂще́нїемъ и҆ бдѣ́нїемъ и҆ мᲂли́твами нбⷭ҇ныѧ да́ры прїе́мъ , и҆сцѣлѧ́еши недꙋ́жныхъ , и҆ дꙋ́ши прихᲂдѧ́щихъ тѝ с̾ вѣ́рᲂю . сла́ва да́вшемꙋ тѝ крѣ́пᲂсть . сла́ва вѣнча́вшемꙋ тѧ̀ . сла́ва дѣ́ющемꙋ тᲂбо́ю всѣ́мъ и҆сцѣле́нїѧ . =кᲂнда́къ . гла́съ , а҃ .= ~Бл҃же́ннꙋю жи́знь скᲂнча́въ в̾ житїѝ , съ мꙋ́ченическими ли́ки , въ землѝ кро́ткихъ дᲂсто́йнѡ вᲂдвᲂрѧ́ешисѧ , бг҃ᲂно́сне мака́рїе . и҆ в̾пꙋсты́ню ꙗ҆́кᲂже во́ градъ всели́всѧ , бл҃гᲂда́ть прїѧ́лъ є҆сѝ ѿ́ бг҃а чꙋдесе́мъ . тѣ́мже тѧ̀ пᲂчита́емъ .

\[к҃\] =🕂= П=рпⷣбнагѡ ѻ҆ц҃а на́шегѡ є҆ѵ̾фѵ́мїѧ вели́кагѡ . трᲂпа́рь . гла́съ , д҃ .= ~Весели́сѧ пꙋсты́не неражда́ющаѧ , бл҃гᲂдꙋ́шствꙋй небᲂлѣ́вшаѧ , ꙗ҆́кѡ ᲂу҆мно́жи тебѣ̀ ча́да , мꙋ́жъ жела́нїи дх҃о́вныхъ . бл҃гᲂче́стїемъ насади́въ , вᲂз̾держа́нїемъ вᲂспита́въ , въ дᲂбрᲂдѣ́тели сᲂверше́нїе . тᲂгѡ̀ мл҃твами хрⷭ҇тѐ бж҃е , ᲂу҆мирѝ живо́тъ на́шъ . =кᲂнда́к̾ . гла́съ , и҃ . Въ= честнѣ́мъ ржⷭ҇твѣ́ ти , ра́дᲂсть тва́рь ѡ҆брѣ́те . и҆ въ бжⷭ҇твенѣй па́мѧти твᲂе́й прпⷣбне є҆ѵ̾фѵ́мїе , бл҃гᲂдꙋ́шїе прїѧ́тъ мно́гихъ твᲂи́хъ чꙋде́съ . ѿ ни́хже пᲂда́ждь бᲂга́тнѡ въ дш҃а на́ша . и҆ мл҃твами твᲂи́ми ѡ҆чи́сти прегрѣше́нїемъ скве́рны . ꙗ҆́кѡ да пᲂе́мъ , а҆ллилꙋ́їѧ .

\[к҃а\] П=рпⷣбнагѡ ѻ҆ц҃а на́шегѡ маѯи́ма и҆спᲂвѣ́дника .= С=т҃а́гѡ мч҃нка неᲂфи́та . трᲂпа́рь . гла́съ , и҃ .= ~Правᲂсла́вїю наста́вниче , и҆ бл҃гᲂче́стїѧ ᲂу҆чи́телю и҆ чистᲂтѣ̀ . все́й вселе́ннѣй свѣти́льниче . и҆́нᲂкꙋющимъ бг҃ᲂдх҃нᲂве́ннᲂе ᲂу҆дᲂбре́нїе , маѯи́ме премꙋ́дре . ᲂу҆че́нїемъ бо свᲂи́мъ всѧ̀ прᲂсвѣти́лъ є҆сѝ , цѣвни́це бг҃ᲂдх҃нᲂве́ннаѧ , мᲂлѝ хрⷭ҇та̀ бг҃а , спасти́сѧ дш҃а́мъ на́шимъ . =трᲂпа́рь , мч҃нкꙋ . гла́съ , д҃ .= ~Мч҃нкъ тво́й гдⷭ҇и неᲂфи́тъ , во страда́нїи свᲂе́мъ вѣне́цъ прїѧ́тъ нетлѣ́нныи , ѿ тебѐ бг҃а на́шегѡ . и҆мѣ́ѧ бо крѣ́пᲂсть твᲂю̀ не пᲂбѣди́мꙋю , мꙋ́чащихъ ᲂу҆празднѝ , и҆ сᲂкрꙋшѝ бѣсо́мъ немᲂщна́ѧ шата́нїѧ . тᲂгѡ̀ мл҃твами хрⷭ҇тѐ бж҃е спасѝ дш҃а на́ша . =кᲂнда́къ . гла́съ , в҃ . По= трⷪ҇цѣ пᲂбо́рника вели́кагѡ маѯи́ма наꙋчи́вшагѡ ꙗ҆́снѡ вѣ́рѣ бжⷭ҇твенѣй , є҆́же вѣ́рᲂвати во хрⷭ҇та̀ , и҆́же во двꙋ̀ сꙋществꙋ̀ , и҆ хᲂтѣ́нїю же и҆ дѣ́йствꙋ сꙋ́ща , велегла́снѡ тᲂгѡ̀ вѣ́рнїи вᲂсхва́лимъ гл҃юще , ра́дꙋисѧ прᲂпᲂвѣ́дниче вѣ́ры . =дрꙋгі́и , кᲂнда́къ . гла́съ , ѕ҃ .= ~Свѣ́тъ трисїѧ́нныи , всели́выисѧ в̾ дш҃ꙋ твᲂю̀ , сᲂсꙋ́дъ и҆збра́нъ пᲂказа́ тѧ пребл҃же́нне . сказа́юща бжⷭ҇твенаѧ кᲂнце́мъ , не ᲂу҆до́бь разꙋ́мнаѧ бл҃же́нне . и҆ трⷪ҇цꙋ всѣ́мъ маѯи́ме прᲂпᲂвѣ́даѧ свѣ́тлѡ , пресꙋ́щнꙋю и҆ без̾нача́льнꙋю . =Ст҃ы́хъ мч҃нкъ є҆ѵ̾ге́нїѧ , и҆ и҆́же с̾ни́мъ , пᲂе́тсѧ на па́вечерницѣ .=

\[к҃в\] С=т҃а́гѡ а҆пⷭ҇ла тимᲂѳе́ѧ .= С=т҃а́гѡ прпⷣбно мч҃нка , а҆наста́сїѧ пе́рс̾скагѡ . трᲂпа́рь . гла́съ , д҃ .= ~Бл҃гᲂсти навы́къ , трезвѧ́сѧ и҆ бо́дрствꙋѧ ѡ҆ всѣ́хъ . бл҃го́ю со́вѣстїю , сщ҃еннᲂлѣ́пнѡ ѡ҆дѣ́ѧвсѧ , пᲂче́рплъ є҆сѝ ѿ сᲂсꙋ́да и҆збра́ннагѡ неи҆зрече́ннаѧ . и҆ вѣ́рꙋ сᲂблю́лъ є҆сѝ , равнᲂ̀ тече́нїе скᲂнча́въ , сщ҃еннᲂмч҃нче тимᲂѳе́е . мᲂлѝ хрⷭ҇та̀ бг҃а , спасти́сѧ дш҃а́мъ на́шимъ . =трᲂпа́рь , мч҃нкꙋ . гла́съ , д҃ .= ~Мч҃нкъ тво́й гдⷭ҇и а҆наста́сїи , во страда́нїи свᲂе́мъ вѣне́цъ прїѧ́тъ нетлѣ́нныи , ѿ тебѐ бг҃а на́шегѡ . и҆мѣ́ѧ бо крѣ́пᲂсть твᲂю̀ непᲂбѣди́мꙋю , мꙋча́щихъ ᲂу҆празднѝ , и҆ разрꙋшѝ бѣсо́мъ немᲂщна́ѧ шата́нїѧ . тᲂгѡ̀ мл҃твами хрⷭ҇тѐ бж҃е спасѝ дш҃а на́ша . =кᲂнда́къ . гла́съ , а҃ .= ~Бжⷭ҇твенагѡ ᲂу҆ченика̀ , и҆ сᲂꙋ́зника па́влᲂва , тимᲂѳе́ѧ вѣ́рнїи вᲂспᲂе́мъ всѝ . с̾ си́мъ пᲂчита́юще мꙋ́драгѡ а҆наста́сїѧ , прᲂсїѧ́вшагѡ ѿ перси́ды ꙗ҆́кѡ ѕвѣздꙋ̀ . и҆ ѿє҆́мщаго дш҃е́вныѧ на́ша стра́сти , и҆ недꙋ́ги тѣле́сныѧ .

\[к҃г\] С=т҃а́гѡ сщ҃еннᲂмч҃нка кли́мента , є҆пкⷭ҇па а҆гкѵ́р̾скагѡ . трᲂпа́рь . гла́съ , д҃ .= ~Лᲂза̀ прпⷣбїѧ , сте́бль страда́нїѧ , цвѣ́тъ сщ҃е́нныи , и҆ пло́дъ бг҃ᲂда́ненъ вѣ́рнымъ всесщ҃е́нне , прⷭ҇нᲂцвѣтꙋ́щь прᲂцвѣ́лъ є҆сѝ . но ꙗ҆́кѡ мч҃нкѡмъ сᲂстрада́лецъ , и҆ ст҃лемъ сᲂпрⷭ҇то́льникъ , мᲂлѝ хрⷭ҇та̀ бг҃а , спасти́сѧ дш҃а́мъ на́шимъ . =кᲂнда́къ . гла́съ , д҃ .= ~Са́дъ бл҃гᲂцвѣтꙋ́щь и҆зрастѐ во ѻ҆те́чествїи свᲂе́мъ , красе́нъ пло́дъ прᲂзѧбѐ по вселе́ннѣй , во́ времѧ страда́нїи твᲂи́хъ . на кᲂе́йждо па́мѧтей твᲂи́хъ рѣ́жемъ прпⷣбне кли́менте . сегѡ̀ ра́ди и҆стᲂча́еши ми́ро веселѧ́щее дш҃а на́ша . =дрꙋгі́и , кᲂнда́къ . гла́съ , д҃ .= ~Винᲂгра́да бы́лъ є҆сѝ честна́ѧ лᲂза̀ , хрⷭ҇то́въ мнᲂгᲂстрада́льне кли́менте прехва́льне ꙗ҆́вльсѧ . со стра́ждꙋщими с̾ тᲂбо́ю взыва́ше , ты̀ є҆сѝ мч҃нкѡмъ хрⷭ҇тѐ , свѣ́тлᲂе ра́дᲂванїе .

\[к҃д\] П=рпⷣбныѧ мт҃ре на́шеѧ ѯе́нїи . трᲂпа́рь . гла́съ , и҃ .= ~Ѡ҆ тебѣ̀ мт҃и ѯе́нїе , и҆звѣ́стенъ бы́сть спасе́нїѧ ѻ҆́бразъ . вᲂспрїе́мши бо крⷭ҇тъ , пᲂслѣ́дᲂвала є҆сѝ хрⷭ҇тꙋ̀ . твᲂрѧ́щи же и҆ ᲂу҆ча́ше , є҆́же презрѣ́ти пло́ть , прехо́дитъ бᲂ . прилѣжа́ти же ѡ҆ дш҃и , ве́щи без̾сме́ртнѣй . тѣ́мже и҆ со а҆́гг҃лы ра́дꙋетсѧ прпⷣбнаѧ дх҃ъ тво́й . =кᲂнда́к̾ . гла́с̾ , и҃ .= ~И҆́же заны̀ стра́нствᲂвавшаго млⷭ҇ти ра́ди вᲂз̾люби́вши , и҆ тᲂмꙋ̀ ꙗ҆́кѡ женихꙋ̀ пᲂслѣ́дᲂвала є҆сѝ всечестна́ѧ . всѧ̀ ѻ҆ста́вльши , на землѝ тезᲂи҆ме́ннѣй всели́сѧ , пло́ть бо ᲂу҆мертви́ла є҆сѝ вᲂз̾держа́нїемъ . тѣ́мъ жени́хъ тво́й прᲂсла́ви тѧ чꙋдесы̀ , ѯе́нїе бг҃ᲂневѣ́стᲂ . =дрꙋгі́и , кᲂнда́к̾ . гла́съ , д҃ .= ~И҆́же во ст҃ы́хъ ст҃а́гѡ хрⷭ҇та̀ пребл҃га́гѡ , всѣ́мъ срⷣцемъ вᲂз̾люби́ла є҆сѝ , бг҃ᲂмꙋ́драѧ ѯе́нїе сла́внаѧ . тᲂгѡ̀ ра́ди ѡ҆мрази́ла є҆сѝ мирскꙋ́ю сла́дᲂсть . крⷭ҇тъ же є҆гѡ̀ взе́мши честны́и , вᲂз̾любѝ пѣ́ти прⷭ҇нѡ , а҆ллилꙋ́їѧ .

\[к҃є\] =🕂= И҆́=же во ст҃ы́хъ ѻ҆ц҃а на́шегѡ григо́рїѧ бг҃ᲂсло́ва , а҆рхїє҆пкⷭ҇па кᲂнстанти́на гра́да . трᲂпа́рь . гла́съ , а҃ .= ~Па́стырьскїи со́пль бг҃ᲂсло́вїѧ твᲂегѡ̀ , вити́йскїѧ пᲂбѣдѝ трꙋбы̀ . ꙗ҆́кѡ глꙋбины̀ дх҃а и҆зыска́вшꙋ , и҆ дᲂбро́ты вѣща́нїѧ прилᲂжи́шатисѧ . но мᲂлѝ хрⷭ҇та̀ бг҃а ѻ҆́ч҃е григо́рїе , спасти́сѧ дш҃а́мъ на́шимъ . =кᲂнда́къ . гла́съ , г҃ .= ~Бг҃ᲂсло́внымъ ꙗ҆зы́кѡмъ свᲂи́мъ , плете́нїѧ виті́йскаѧ разᲂри́лъ є҆сѝ сла́вне . правᲂсла́вїѧ ри́зᲂю с̾вы́ще и҆стка́нᲂю , цр҃кᲂвь ѡ҆дѣ́ѧлъ є҆сѝ . ю҆́же и҆ нᲂсѧ́щи с̾ на́ми взыва́етъ твᲂи́ми ча́ды , ра́дꙋисѧ ѻ҆́ч҃е , бг҃ᲂсло́вїѧ ᲂу҆́ме сᲂверше́ныи .

\[к҃ѕ\] П=рпⷣбнагѡ ѻ҆ц҃а на́шегѡ ѯенефѡ́нта , и҆ дрꙋжи́ны є҆гѡ̀ . трᲂпа́рь . гла́съ , д҃ .= ~Бж҃е ѻ҆ц҃ъ на́шихъ , твᲂрѧ́и прⷭ҇нѡ с̾ на́ми по твᲂемꙋ̀ смᲂтре́нїю , не ѿста́ви млⷭ҇ти твᲂеѧ̀ ѿ на́съ , но тѣ́хъ мл҃твами во смире́нїи ᲂу҆стро́й живо́тъ на́шъ . =кᲂнда́къ . гла́съ , д҃ .= ~Жите́йскагѡ мо́рѧ и҆збѣ́гъ ѯенефѡ́нте прпⷣбне , в̾ за́пᲂвѣдехъ наꙋчи́всѧ влⷣчнихъ . ᲂу҆бо́гимъ растᲂчи́лъ є҆сѝ бᲂга́тство бл҃же́нне с̾ти́хᲂстїю , с̾ сꙋпрꙋ́жницею честно́ю и҆ ча́ды свᲂи́ми . сегѡ̀ ра́ди ѻ҆́ч҃е на́ нб҃сѣхъ бжⷭ҇твенѡ наслѣ́дᲂвасте наслажде́нїе .

\[к҃з\] =🕂= И҆́=же во ст҃ы́хъ ѻ҆ц҃а на́шегѡ і҆ѡа́нна златᲂꙋ́стагѡ , патрїа́рха цр҃ѧ гра́да . трᲂпа́рь . гла́съ , и҃ .= ~Ѿ ᲂу҆́стъ твᲂи́хъ ꙗ҆́кᲂже свѣтᲂлꙋ́чнаѧ зарѧ̀ вᲂсїѧ̀ , бг҃ᲂмъ да́ннаѧ тѝ бл҃гᲂда́ть , вселе́ннꙋю прᲂсвѣща́ѧ . несребрᲂлю́бно сᲂкро́вище ми́рᲂви пᲂлᲂжѝ , но высᲂтꙋ̀ на́мъ смиренᲂмꙋ́дрїѧ пᲂказа̀ , и҆ свᲂи́ми слᲂвесы̀ наказꙋ́ѧ , ѻ҆́ч҃е і҆ѡа́нне ѕлатᲂꙋ́сте , мᲂлѝ сло́ва хрⷭ҇та̀ бг҃а , спасти́сѧ дш҃а́мъ на́шимъ . =кᲂнда́къ . гла́съ , а҃ .= ~Вᲂзвесели́сѧ та́йнѡ хрⷭ҇то́ва честна́ѧ цр҃кви , вᲂзвраще́нїемъ честны́хъ ти мᲂще́й , и҆ сїѧ̀ скры́вши ꙗ҆́кѡ зла́то мнᲂгᲂцѣ́ннѡ . пᲂю́щимъ тѧ , неѡ҆скꙋ́днꙋ пᲂдаю́тъ мл҃твами тѝ и҆сцѣле́нїемъ бл҃гᲂда́ть , і҆ѡа́нне златᲂꙋ́сте .

\[к҃и\] 🕃 П=рпⷣбнаго ѻ҆ц҃а на́шего є҆фре́ма сѵ́рина . трᲂпа́рь . гла́съ , и҃ .= ~Слеза́ми твᲂи́хъ и҆сто́чникъ , пꙋсты́ни без̾ча́днᲂе напᲂи́лъ є҆сѝ , и҆ є҆́же и҆з̾ глꙋбины̀ вᲂз̾дыха́нїи , во́сто трꙋды̀ расплᲂди́лъ є҆сѝ . и҆ бы́сть свѣти́льникъ вселе́ннѣй сїѧ́ѧ чꙋдесы̀ , є҆фре́ме ѻ҆́ч҃е на́шъ , мᲂлѝ хрⷭ҇та̀ бг҃а спасти́сѧ дш҃а́мъ на́шимъ . =кᲂнда́къ . гла́съ , в҃ .= ~Ча́съ при́снѡ прᲂви́дѧ сꙋ́дныи , рыда́ше го́рцѣ є҆фре́ме , ꙗ҆́кѡ любѧ̀ без̾мо́лвїе . дѣ́йственъ же бы́лъ є҆сѝ в̾ дѣ́лѣхъ , и҆ ᲂу҆чи́тель прпⷣбне бжⷭ҇твенъ . тѣ́мже ѻ҆́ч҃е всекра́сне , лѣни́выѧ вᲂздви́жеши к̾ пᲂкаѧ́нїю .

\[к҃ѳ\] 🕃 С=т҃а́гѡ сщ҃еннᲂмꙋ́ченика и҆гна́тїѧ бг҃ᲂно́сца . трᲂпа́рь . гла́съ , д҃ .= ~И҆ нраво́мъ прича́стникъ и҆ престо́лѡмъ намѣ́стникъ , а҆пⷭ҇лѡмъ бы́въ . дѣѧ́нїи ѡ҆брѣ́те бг҃ᲂдх҃нᲂве́нне в̾ видѣ́нїихъ вᲂсхо́дъ . сегѡ̀ ра́ди сло́во и҆́стиннᲂе и҆справлѧ́ѧ и҆ за вѣ́рꙋ пᲂстрада́лъ є҆сѝ до́крᲂве . сщ҃еннᲂмч҃нче и҆гна́тїе , мᲂлѝ хрⷭ҇та̀ бг҃а спастѝ дш҃а на́ша . =кᲂнда́къ . гла́съ , д҃ .= ~Вѣнцено́сецъ ꙗ҆́вльсѧ дне́сь в̾ ми́рѣ премꙋ́дрый и҆гна́тїй , прᲂсвѣща́ѧ всѣ́хъ и҆́же с̾ вѣ́рᲂю и҆ весе́лїемъ взыва́ющихъ , сла́ва є҆ди́нᲂмꙋ твᲂрѧ́щемꙋ пресла́внаѧ . =дрꙋгі́и , кᲂнда́къ . гла́съ , д҃ .= ~Ѿ вᲂсто́ка дне́сь вᲂсїѧ́въ , и҆ тва́рь всю̀ прᲂсвѣти́въ ᲂу҆че́ньми , мꙋче́нїемъ ᲂу҆краси́всѧ бг҃ᲂно́сныи и҆ бжⷭ҇твеныи и҆гна́тїе .

=\[л҃\] 🕂= И҆́=же во ст҃ы́хъ ѻ҆ц҃ъ на́шихъ трїе́хъ ст҃лей , васи́лїѧ вели́кагѡ , григо́рїѧ бг҃ᲂсло́ва , и҆ і҆ѡа́нна златᲂꙋ́стагѡ . трᲂпа́рь . гла́съ , д҃ .= ~Ꙗ҆́кѡ а҆пⷭ҇лѡмъ є҆динᲂнра́внїи , и҆ вселе́ннѣй ᲂу҆чи́телїе , влⷣцѣ всѣ́хъ мᲂли́тесѧ , ми́ръ вселе́ннѣй дарᲂва́ти , и҆ дш҃а́мъ на́шимъ ве́лїю млⷭ҇ть . =кᲂнда́к̾ . гла́съ , в҃ .= ~Сщ҃е́нныѧ и҆ бг҃ᲂвѣща́нныѧ прᲂпᲂвѣ́датели , ве́рхъ ᲂу҆чи́телей твᲂи́хъ гдⷭ҇и , прїѧ́тъ въ наслажде́нїе бл҃ги́хъ твᲂи́хъ пᲂко́ѧ . трꙋды́ бо и҆́хъ и҆ бᲂлѣ́зни прїѧ́тъ , па́че всѧ́кᲂгѡ принᲂше́нїѧ . є҆ди́не прᲂславлѧ́ѧи ст҃ы́хъ свᲂи́хъ . С=т҃а́гѡ сщ҃еннᲂмꙋ́ченика , и҆ппᲂлѵ́та па́пы ри́мскагѡ , пᲂе́тсѧ на па́вечерницѣ .=

\[л҃а\] 🕃 С=т҃ы́хъ чꙋдᲂтво́рецъ и҆ без̾сре́бреникъ , кѵ́ра и҆ і҆ѡа́нна . трᲂпа́рь . гла́съ , є҃ .= ~Чꙋдеса̀ ст҃ы́хъ твᲂи́хъ мч҃нкъ , гра́дъ неразᲂри́мъ на́мъ дарᲂва̀ хрⷭ҇тѐ бж҃е . тѣ́хъ мл҃твами , сᲂвѣ́ты ꙗ҆зы́кѡмъ разᲂрѝ , и҆ црⷭ҇твїѧ ски́петры ᲂу҆твердѝ . ꙗ҆́кѡ є҆ди́нъ бл҃гъ и҆ чл҃кᲂлю́бецъ . =дрꙋгі́и , трᲂпа́рь . гла́съ , є҃ .= ~Тро́ичнаѧ бл҃гᲂда́ть все́льшисѧ в̾ чи́стꙋю срⷣцꙋ ва́ю пребл҃же́ннаѧ , кѵ́ре и҆ і҆ѡа́нне , на́ дꙋхи нечи́стыѧ , стра́шна прᲂгᲂни́телѧ ꙗ҆ви́стасѧ . и҆ нето́чїю ꙗ҆вле́ннымъ , но и҆ та́йнымъ недꙋ́гѡмъ врача̀ бы́ста . тѣ́мже дерзнᲂве́нїе и҆мꙋ́ща къ чл҃кᲂлю́бцꙋ бг҃ꙋ , непреста́ннᲂю мл҃твᲂю дш҃е́вныѧ на́ша стра́сти и҆сцѣли́та . =кᲂнда́къ . гла́съ , г҃ .= ~Ѿ бжⷭ҇твеныѧ бл҃гᲂда́ти , дарᲂва́нїе чꙋде́съ прїе́мши ст҃і́и , чꙋдᲂдѣ́йствꙋете непреста́ннѡ , всѧ̀ на́ша стра́сти , рꙋкᲂдѣ́йствїемъ и҆з̾сѣка́юще цѣле́бнѣ неви́димымъ . кѵ́ре бг҃ᲂмꙋ́дре , со і҆ѡа́ннᲂмъ сла́внымъ . вы́ бо бжⷭ҇твенїи вра́чеве є҆стѐ .

=🕂= И҆́=же во ст҃ы́хъ ѻ҆ц҃а на́шегѡ ники́ты , є҆пкⷭ҇па нᲂв̾гᲂро́дскагѡ чꙋдᲂтво́рца . трᲂпа́рь . гла́съ , д҃ .= ~Наслади́всѧ бг҃ᲂмꙋ́дре вᲂз̾держа́нїѧ , и҆ жела́нїе пло́ти свᲂеѧ̀ ѡ҆бꙋзда́въ , на прⷭ҇то́лѣ ст҃льства сѣ́де . и҆ ꙗ҆́кѡ ѕвѣзда̀ мнᲂгᲂсвѣ́тлаѧ , прᲂсвѣща́ѧ срⷣца̀ вѣ́рныхъ зарѧ́ми чꙋде́съ твᲂи́хъ . ѻ҆́ч҃е на́шъ ст҃лю ники́тᲂ , мᲂлѝ хрⷭ҇та̀ бг҃а спастѝ дш҃а на́ша . =кᲂнда́къ . гла́съ , ѕ҃ .= ~А҆рхїере́йства са́нᲂмъ пᲂчте́сѧ , чи́стѣ чистѣ́йшемꙋ пред̾стᲂѧ̀ , прилѣ́жнѡ мᲂле́нїе за́ люди свᲂѧ̀ принᲂсѧ̀ . ꙗ҆́кѡ и҆ до́ждь мᲂли́твᲂю сведѐ , ѻ҆вᲂгда́же и҆ гра́дꙋ запале́нїе ᲂу҆гасѝ . и҆ ны́нѣ ст҃лю ники́тᲂ , мᲂлѝ хрⷭ҇та̀ бг҃а , спастѝ лю́ди твᲂѧ̀ мᲂлѧ́щїѧсѧ . да всѝ вᲂпїе́мъ ти , ра́дꙋисѧ ѻ҆́ч҃е преди́вныи .

