К=ᲂндакѝ и҆ и҆кᲂсы̀ вᲂскрⷭ҇ны , на ѻ҆́смь гласѡ́въ .=
{{text_align=center}}

=кᲂнᲁа́къ , гла́съ , а҃ . пᲂдо́бенъ ,= ~Е҆гᲁа̀ прїи́ᲁеши во сла́вѣ . ~Вᲂскрⷭ҇лъ є҆сѝ ꙗ҆́кѡ б҃гъ и҆́з̾ грᲂба въ сла́вѣ , и҆ ми́ра сᲂвᲂскреси́лъ є҆сѝ . и҆ є҆стество̀ челᲂвѣ́ческᲂе , ꙗ҆́кѡ б҃га вᲂспѣва́етъ тѧ̀ . и҆ сме́рть и҆счезѐ , а҆ᲁа́мъ же ликѹ́етъ влⷣко . є҆́вва ны́нѣ ѿ ѹ҆́зъ свᲂбᲂжᲁа́ема , ра́ᲁꙋетъсѧ зᲂвꙋ́щи , ты̀ є҆сѝ и҆́же всѣ́мъ пᲂᲁаѧ̀ хрⷭ҇тѐ вᲂскр҃се́нїе . =и҆́кᲂсъ .= ~Вᲂскрⷭ҇шаго триᲁне́внѡ вᲂспᲂє́мъ ꙗ҆́кѡ б҃га всеси́льна , и҆ врата̀ а҆́ᲁᲂва сᲂкрꙋши́вшаго , и҆ и҆́же ѿ́ вѣка и҆́зъ грᲂба вᲂзъᲁви́гшаго , мирᲂно́сицамъ ꙗ҆́вльшагᲂсѧ , ꙗ҆́кᲂже бл҃гои҆зво́лилъ є҆́сть , пре́жᲁе си́мъ , є҆́же ра́ᲁꙋйтесѧ рекі́и . и҆ а҆по́стᲂлѡмъ ра́ᲁᲂсть вᲂзвѣща́етъ , ꙗ҆́кѡ є҆ᲁи́нъ то́кмѡ жизнᲂᲁа́вецъ сы́и . тѣ́мже вѣ́рᲂю жєны̀ ѹ҆чн҃кѡ́м̾ зна́менїѧ пᲂбѣ́ᲁы бл҃гᲂвѣствѹ́ют̾ . и҆ а҆́ᲁъ сто́нетъ , и҆ сме́рть рыᲁа́етъ . ми́ръ же весели́тъсѧ , и҆ всѝ с̾ ни́мъ ра́ᲁꙋютъсѧ ѡ҆ хрⷭ҇то́вѣ вᲂскр҃се́нїи . ты́ бо пᲂᲁае́ши хрⷭ҇тѐ всѣ́мъ вᲂскр҃се́нїе .

=кᲂнᲁа́къ , гла́съ , в҃ . пᲂдо́бенъ ,= ~вы́шнихъ и҆ща̀ . ~Вᲂскрⷭ҇лъ є҆сѝ ѿ́ грᲂба сп҃се всеси́льне , и҆ а҆́ᲁъ ви́ᲁѣ чю̑ᲁо сїѐ ѹ҆жасе́сѧ , и҆ ме́ртвїи вᲂста́ша . тва́рь же ви́ᲁѧщи , ра́ᲁꙋетсѧ с̾ тᲂбо́ю , и҆ а҆ᲁа́мъ в̾кѹ́пѣ весели́тсѧ . и҆ ми́ръ сп҃се мо́й вᲂспѣва́етъ тѧ̀ при́снѡ . =и҆́кᲂсъ .= ~Ты̀ є҆сѝ свѣ́тъ ѡ҆мраче́ннымъ , ты̀ є҆сѝ вᲂскресе́нїе всѣ́хъ , и҆ живо́тъ челᲂвѣ́кѡмъ . и҆ всѣ́хъ с̾ сᲂбо́ю вᲂскреси́лъ є҆сѝ , сме́ртнꙋю ᲁержа́вꙋ сп҃се разо́рь , и҆ а҆́ᲁᲂва врата̀ сᲂкрꙋши́лъ є҆сѝ сло́ве . и҆ ме́ртвїи ѹ҆зрѣ́вше чю̑ᲁо сїѐ , ѹ҆ᲁиви́шасѧ . и҆ всѧ̀ тва́рь кѹ́пнѡ ра́ᲁꙋетсѧ ѡ҆ вᲂскр҃се́нїи твᲂе́мъ чл҃кᲂлю́бче . тѣ́мже и҆ всѝ сла́вимъ и҆ вᲂспѣва́емъ твᲂѐ с̾нисхᲂжᲁе́нїе , и҆ ми́ръ сп҃се мо́й вᲂспѣва́етъ тѧ̀ при́снѡ .

=кᲂнᲁа́къ , гла́съ , г҃ . пᲂдо́бенъ ,= ~ᲁв҃аѧ дне́сь . ~Вᲂскрⷭ҇лъ є҆сѝ ᲁне́сь и҆́з̾ грᲂба ще́ᲁре , и҆ на́съ вᲂзвеᲁѐ ѿ вра́тъ сме́ртныхъ , ᲁне́сь а҆ᲁа́мъ ликꙋ́етъ , и҆ ра́ᲁꙋетсѧ є҆́вва . в̾кѹ́пѣ же прᲂрѡ́цы с̾ патрїа́рхи вᲂспѣва́ютъ непреста́ннѡ , б҃же́ственꙋю ᲁержа́вꙋ вла́сти твᲂеѧ̀ . =и҆́кᲂсъ .= ~Не́бо и҆ землѧ̀ ᲁне́сь ᲁа ликᲂвствꙋ́ютъ , и҆ хрⷭ҇та̀ б҃га є҆ᲁинᲂмꙋ́ᲁренѡ ᲁа вᲂспѣва́ютъ , ꙗ҆́кѡ ѹ҆́зники ѿ грѡ́бъ вᲂскреси́въ . в̾кѹ́пѣ ра́ᲁꙋетъсѧ всѧ̀ тва́рь , принᲂсѧ́щи ᲁᲂсто́йныѧ пѣ́сни , сᲂзᲁа́телю всѣ́хъ и҆ и҆зба́вителю на́шемꙋ , ꙗ҆́кѡ челᲂвѣ́ки и҆зъ а҆́ᲁа ᲁне́сь ꙗ҆́кѡ жизнᲂᲁа́тель сᲂвᲂзве́ᲁъ , и҆ на небеса̀ с̾ сᲂбо́ю вᲂзне́съ , и҆ низло́жь вра́жїѧ воⷥнᲂше́нїѧ , и҆ врата̀ а҆́ᲁᲂва сᲂкрꙋши́въ , бжⷭ҇твенᲂю ᲁержа́вᲂю вла́сти свᲂеѧ̀ .

=коⷣ , глаⷭ҇ , ᲁ҃ . поⷣ .= ~ꙗ҆ви́лсѧ ᲁне́сь . ~Сп҃съ и҆ и҆зба́витель мо́й , и҆́з̾ грᲂба ꙗ҆́кѡ б҃гъ вᲂскреси́въ ѿ ѹ҆́зъ земнᲂро́ᲁныѧ . и҆ врата̀ а҆́ᲁᲂва сᲂкрꙋши́въ , и҆ ꙗ҆́кѡ влⷣка вᲂскре́се триᲁне́венъ . =и҆́кᲂсъ .= ~Вᲂскрⷭ҇шаго и҆з̾ ме́ртвыхъ хрⷭ҇та̀ жизнᲂᲁа́вца триᲁне́вно и҆́з̾ грᲂба , и҆ врата̀ сме́ртнаѧ ᲁне́сь сᲂкрѹ́шьшаго си́лᲂю свᲂе́ю , и҆ а҆́ᲁа ѹ҆мертви́вшаго , и҆ жа́ло сме́ртнᲂе сте́ршаго , и҆ а҆ᲁа́ма с̾ є҆́ввᲂю свᲂбᲂᲁи́вшаго , вᲂспᲂе́мъ всѝ земнᲂро́ᲁнїи бл҃гᲂᲁа́рственѡ , вᲂпїю́ще хвалѹ̀ прилѣ́жнѡ . то́й бо ꙗ҆́кѡ є҆ᲁи́нъ крѣ́пкїи б҃гъ и҆ влⷣка , вᲂскре́се триᲁне́венъ .

=коⷣ , глаⷭ҇ , е҃ . поⷣ .= ~пᲂᲁо́бникъ сы́и . ~Ко а҆́ᲁꙋ сп҃се мо́й сᲂше́лъ є҆сѝ , и҆ врата̀ сᲂкрꙋши́въ ꙗ҆́кѡ всеси́ленъ . ѹ҆ме́ршихъ ꙗ҆́кѡ соⷥᲁа́тель сᲂвᲂскреси́лъ є҆сѝ , и҆ сме́рти жа́ло сᲂкрꙋши́въ , и҆ а҆ᲁа́мъ ѿ клѧ́твы и҆зба́вленъ бы́сть чл҃кᲂлю́бче . тѣ́мже всѝ зᲂве́мъ , спасѝ на́съ гⷭ҇ᲁи . =и҆́кᲂсъ .= ~Оу҆слы́шавше жены̀ а҆́нг҃лᲂвы г҃лы , ѿлᲂжи́шѧ рыᲁа́нїе , ра́ᲁᲂстни бы́ша и҆ тре́петни , ѹ҆́жасъ бо ви́ᲁѣшѧ . и҆ сѐ хрⷭ҇то́съ прибли́жисѧ к̾ ниⷨ г҃лѧ , є҆́же ра́ᲁꙋйтесѧ , ᲁерза́йте , а҆́зъ ми́ра пᲂбѣᲁи́хъ , и҆ ѹ҆́зники свᲂбᲂᲁи́хъ . пᲂтщи́тесѧ ѹ҆́бѡ ко ꙋ҆чн҃кѡ́мъ вᲂзвѣща́юще и҆́мъ , ꙗ҆́кѡ варѧ́ю вы̀ во́ граᲁѣ галиле́йстѣмъ , є҆́же прᲂпᲂвѣ́ᲁати мѧ̀ . тѣ́мже всѝ тебѣ̀ вᲂпїе́мъ , спасѝ на́съ гⷭ҇ᲁи .

=коⷣ , глаⷭ҇ , ѕ҃ . поⷣ .= ~є҆́же ѡ҆ на́съ сᲂверши́въ . ~Живᲂнача́лнᲂю ᲁла́нїю , ѹ҆ме́ршиⷯ ѿ мра́чныхъ ѹ҆ᲁо́лїй , жизнᲂᲁа́веⷰ҇ вᲂскреси́въ всѣ́хъ хрⷭ҇то́съ б҃гъ , вᲂскрⷭ҇нїе ᲁарᲂва́въ чл҃ческᲂмꙋ ро́ᲁꙋ . є҆́сть бо всѣ́хъ спаси́тель , и҆ вᲂскрⷭ҇нїе и҆ живо́тъ , и҆ б҃гъ всѧ́ческимъ . =и҆́кᲂсъ .= ~Крⷭ҇тъ и҆ пᲂгребе́нїе твᲂѐ жизнᲂᲁа́вче вᲂспѣва́емъ вѣ́рнїи и҆ пᲂклᲂнѧ́емсѧ , ꙗ҆́кѡ а҆́ᲁа свѧза́лъ є҆сѝ без̾сме́ртне ꙗ҆́кѡ б҃гъ всеси́лныи , и҆ ме́ртвыхъ сᲂвᲂскреси́лъ є҆сѝ , и҆ врата̀ сме́ртныѧ сᲂкрꙋши́лъ є҆сѝ , и҆ ᲁержа́вꙋ а҆́ᲁᲂвꙋ ниⷥлᲂжи́въ ꙗ҆́кѡ б҃гъ . тѣ́мже земнᲂро́ᲁнїи славᲂсло́виⷨ тѧ любо́вїю , вᲂскре́сшаго и҆ ниⷥлᲂжи́вша вра́жїю ᲁержа́вꙋ всепа́гꙋбнꙋю . и҆ всѣ́хъ вᲂскреси́вшаго , и҆́же в̾ тѧ̀ вѣ́рᲂвавшиⷯ , и҆ ми́ръ и҆зба́вльшаго ѿ стрѣ́лъ ѕмі́евыхъ , и҆ ѿ пре́лести вра́жїѧ , ꙗ҆́кѡ б҃гъ всѧ́ческихъ .

=коⷣ , глаⷭ҇ , з҃ . поⷣ .= ~не к̾тᲂмꙋ̀ пла́меннᲂе . ~Не к̾тᲂмꙋ̀ ᲁержа́ва сме́ртнаѧ воⷥзмо́жетъ ᲁержа́ти челᲂвѣ́ки , хрⷭ҇то́съ бо сни̑ᲁе сᲂкрꙋша́ѧ и҆ разᲂрѧ́ѧ си́лы є҆ѧ̀ , свѧзѹ́емь быва́етъ а҆́ᲁъ . прⷪ҇ро́цы сᲂгла́снѡ ра́ᲁꙋютсѧ , преᲁъста̀ г҃люще сп҃съ сѹ́щымъ в̾ вѣ́рѣ , и҆зы́ᲁите вѣ́рнїи в̾ вᲂскресе́нїе . =и҆́кᲂсъ .= ~Вᲂстрепета́ша ᲁо́лѣ преиспо́ᲁнѧѧ ᲁне́сь , а҆́ᲁъ и҆ сме́рть є҆ᲁи́наго ѿ трⷪ҇цы ѹ҆бᲂѧ́шасѧ . землѧ̀ пᲂкᲂлеба́сѧ , вра́тницы же а҆́ᲁᲂви ви́ᲁѣвше тѧ , ѹ҆жасо́шасѧ . и҆ всѧ̀ , тва́рь съ прⷪ҇ро́ки ра́ᲁꙋющисѧ пᲂе́тъ ти пᲂбѣ́ᲁнꙋю пѣ́снь , и҆зба́вителеви б҃гꙋ на́шемꙋ , раⷥрꙋши́вшемꙋ н҃нѣ сме́ртнꙋю си́лꙋ . ᲁа вᲂскли́кнемъ и҆ вᲂзᲂпїе́мъ ко а҆ᲁа́мꙋ и҆ къ сꙋ́щимъ и҆зъ а҆ᲁа́ма , ᲁре́вᲂмъ сего̀ па́ки в̾веᲁѐ , и҆зы́ᲁите вѣ́рнїи в̾ вᲂскр҃се́нїе .

=коⷣ , глаⷭ҇ , и҃ . поⷣ .= ~ꙗ҆́кѡ нача́тки є҆стества̀ . ~Вᲂскр҃съ и҆́з̾ грᲂба , ѹ҆ме́ршихъ воⷥᲁви́глъ є҆сѝ , и҆ а҆ᲁа́ма вᲂскреси́лъ є҆сѝ , и҆ є҆́вва ликѹ́етъ въ твᲂе́мъ вᲂскр҃се́нїи . мирсті́и кᲂнцы̀ тᲂржествѹ́ютъ в̾ вᲂста́нїи твᲂе́мъ и҆з̾ ме́ртвыхъ мнᲂгомлⷭ҇тиве . =и҆́кᲂсъ .= ~А҆́ᲁᲂва ца́рьствїѧ плѣни́въ , и҆ ме́ртвыⷯ вᲂскр҃си́въ ᲁᲂлготерпѣли́ве , жены̀ мирᲂно́сицы ѹ҆срѣ́тъ . вмѣ́стѡ печа́ли ра́ᲁᲂсть прине́съ . и҆ а҆пⷭ҇лѡмъ твᲂиⷨ вᲂзвѣсти́лъ є҆сѝ зна́менїѧ пᲂбѣ́ᲁы , сп҃се мо́й живᲂᲁа́телю , и҆ тва́рь прᲂсвѣща́еши чл҃кᲂлю́бче . сегѡ̀ ра́ᲁи и҆ ми́ръ кѹ́пнѡ ра́ᲁꙋетсѧ в̾ вᲂста́нїи твᲂе́мъ и҆з̾ ме́ртвыхъ мнᲂгᲂмлⷭ҇тиве .

