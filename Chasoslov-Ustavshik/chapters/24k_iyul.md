=мѣ́сецъ і҆ю́ль .=
{{text_align=center}}

\[а҃\] 🕃 С=т҃ы́хъ чꙋдᲂтво́рецъ и҆ без̾сре́бреникъ , кᲂзмы̀ и҆ дамїа́на , и҆́же в̾ ри́мѣ пᲂстрада́вшихъ . трᲂпа́рь . гла́съ , и҃ .= ~Ст҃і́и без̾сре́бреницы и҆ чꙋдᲂтво́рцы , пᲂсѣти́те бᲂлѣ́зни на́ша . тꙋ́не прїѧ́сте , тꙋ́не и҆ дади́те на́мъ . =кᲂнда́къ . гла́съ , в҃ .= ~Бл҃гᲂда́ть прїе́мше и҆сцѣле́нїи , прᲂстира́ете здра́вїе сꙋ́щимъ въ нꙋ́жахъ . вра́чеве чꙋдᲂтво́рцы сла́внїи . но ва́шимъ пᲂсѣще́нїемъ , и҆ сꙋпᲂста́тᲂмъ гᲂрды́ню низ̾лᲂжи́те , ми́ръ и҆сцѣлѧ́юще чꙋдесы̀ .

\[в҃\] 🕃 П=ᲂлᲂже́нїе честны́ѧ ри́зы , прест҃ы́ѧ влⷣчцы на́шеѧ бцⷣы в̾лахе́рнѣ . трᲂпа́рь . гла́съ , и҃ .= ~Бцⷣе прⷭ҇нѡ дв҃о , челᲂвѣ́кѡмъ пᲂкро́ве , ри́зꙋ и҆ по́ѧсъ пречи́стагѡ тѝ тѣ́ла , держа́вно гра́дꙋ твᲂемꙋ̀ ѻ҆дѣѧ́нїе дарᲂва̀ . без̾сѣ́меннымъ ржⷭ҇тво́мъ тѝ , нетлѣ́нна пребы́вши . ѡ҆ тебѣ́ бо є҆стествᲂ̀ ѡ҆бнᲂвлѧ́етсѧ и҆ вре́мѧ . тѣ́мже мо́лимъ тѧ̀ , ми́ръ вселе́ннѣй дарᲂва́ти , и҆ дш҃а́мъ на́шимъ ве́лїю млⷭ҇ть . =кᲂнда́къ . гла́съ , д҃ .= ~Ѻ҆дѣѧ́нїе всѣ́мъ вѣ́рнымъ нетлѣ́нїѧ , бг҃ᲂблагᲂда́тнаѧ чи́стаѧ дарᲂва̀ , сщ҃е́ннꙋю ри́зꙋ свᲂю̀ . є҆ю́же сщ҃е́ннᲂе тѣ́ло свᲂѐ пᲂкры́ла є҆сѝ , пᲂкро́ве всѣ́мъ чл҃кѡмъ . є҆ѧ́же пᲂлᲂже́нїе пра́зднꙋемъ любо́вїю , и҆ вᲂспѣва́юще зᲂве́мъ чи́стаѧ , ра́дꙋисѧ дв҃о хрⷭ҇тїа́нѡмъ пᲂхвалᲂ̀ .

\[г҃\] С=т҃а́гѡ мч҃нка і҆аки́нѳа . кᲂнда́къ . гла́съ , д҃ .= ~Ка́мень че́стенъ пᲂказа́сѧ і҆аки́нѳе , въ го́рнѣмъ ѻ҆́нᲂмъ свѣ́тлѣмъ гра́дѣ вᲂдрꙋзи́сѧ . въ мы́сленнѣмъ сїѡ́нѣ блиста́ѧ свѣ́́тлѡ , ѡ҆свѣща́ѧ всѧ̀ чтꙋ́щїѧ , честно́е твᲂѐ страда́нїе . мᲂлѝ спасти́сѧ на́мъ , твᲂю̀ па́мѧть пᲂчита́ющимъ .

\[д҃\] П=рпⷣбнагѡ ѻ҆ц҃а на́шегѡ а҆ндре́ѧ кри́тскагᲂ .= П=рпⷣбныѧ ма́рѳы , мт҃ре ст҃а́гѡ сѷмеѡ́на дивно го́рца . трᲂпа́рь , а҆ндре́ю . гла́съ , д҃ .= ~Пра́вило вѣ́рѣ , и҆ ѻ҆́бразъ кро́тᲂсти , вᲂз̾держа́нїѧ ᲂу҆чи́телѧ , ꙗ҆ви́ тѧ гдⷭ҇ь ста́дꙋ свᲂемꙋ̀ , и҆́же веще́мъ и҆́стина . сегѡ̀ ра́ди стѧжа́въ смире́нїемъ высо́каѧ , нището́ю бᲂга́таѧ , ѻ҆́ч҃е на́шъ ст҃лю а҆ндре́е . мᲂлѝ хрⷭ҇та̀ бг҃а , спасти́сѧ дш҃а́мъ на́шимъ . =трᲂпа́рь , ма́рѳе . гла́съ , и҃ .= ~Ѡ҆ тебѣ̀ мт҃и ма́рѳо и҆звѣ́стнѡ спасе́сѧ , є҆́же по ѻ҆́бразꙋ . прїе́мши бо кре́стъ , пᲂслѣ́дᲂвала є҆сѝ хрⷭ҇тꙋ̀ . и҆ твᲂрѧ́щи ᲂу҆ча́ше , є҆́же презира́ти ᲂу҆́бѡ пло́ть , прехо́дитъ бᲂ , прилѣжа́ти же ѡ҆ дꙋшѝ , ве́щи без̾сме́ртнѣй . тѣ́мже и҆ со а҆́гг҃лы ра́дꙋетсѧ прпⷣбнаѧ дх҃ъ тво́й . =кᲂнда́къ , а҆ндре́ю . гла́съ , в҃ .= ~Вᲂстрꙋби́въ ꙗ҆́снѡ бжⷭ҇твенаѧ пѣ́нїѧ , и҆ ꙗ҆ви́лсѧ є҆сѝ свѣти́льникъ ми́рᲂви пресвѣ́телъ . и҆з̾ дале́ча сїѧ́ѧ свѣ́тᲂмъ тро́йческимъ , а҆ндре́е прпⷣбне . тѣ́мже всѝ вᲂпїе́мъ тѝ , мᲂлѧ̀ непремᲂлчѝ ѡ҆ всѣ́хъ на́съ . =кᲂнда́къ , ма́рѳе . гла́съ , в҃ . Въ= мᲂли́твахъ гдⷭ҇ви пред̾стᲂѧ́щи , пречⷭ҇тѣй дв҃ѣ бцⷣѣ , пѣ́нїе и҆ хвалы̀ принᲂсѧ́щи ма́рѳо честна́ѧ пᲂрᲂдила̀ є҆сѝ сщ҃е́нно ѻ҆трᲂча̀ сѷмеѡ́на преди́внагѡ , свѣти́льника всеми́рнагѡ . с̾ ни́мже мᲂлѝ прⷭ҇нѡ ѡ҆ всѣ́хъ на́съ .

\[є҃\] =🕂= П=рпⷣбнагѡ ѻ҆ц҃а на́шегѡ а҆ѳана́сїѧ а҆ѳѡ́нскагѡ . трᲂпа́рь . гла́съ , г҃ .= ~И҆́же во́ плᲂти жи́зни твᲂе́й , ᲂу҆диви́шасѧ а҆́гг҃льстїи чи́ни , ка́кѡ с̾ тѣ́лᲂмъ к̾ неви́димымъ кᲂзне́мъ ѿлꙋчи́сѧ всехва́льне . и҆ ᲂу҆ѧзви́лъ є҆сѝ бѣсо́мъ пᲂлкѝ . ѿ ню́дꙋ же а҆ѳана́сїе хрⷭ҇то́съ тѧ̀ мздо́ю бᲂга́тыхъ даро́въ ѡ҆бᲂгатѝ . тѣ́мъ ѻ҆́ч҃е мᲂлѝ , спасти́сѧ дш҃а́мъ на́шимъ . =кᲂнда́къ . гла́съ , и҃ .= ~Ꙗ҆́кᲂже в̾ невеще́ственѣмъ сꙋществѣ̀ зрѧ̀ , и҆зрѧ́дна и҆ дѣ́тельна сказа́телѧ всеи́стинна , взыва́етъ тѝ ста́до твᲂѐ бг҃ᲂглаго́льниче , не ѡ҆скꙋдѣ́й мᲂлѧ̀ ѡ҆ рабѣ́хъ свᲂи́хъ , и҆зба́витисѧ напа́стей , и҆ ѡ҆б̾стᲂѧ́нїи вᲂпїю́щимъ тѝ , ра́дꙋисѧ ѻ҆́ч҃е а҆ѳана́сїе .

=🕂= П=рпⷣбнагѡ и҆ бг҃ᲂно́снагѡ ѻ҆ц҃а на́шегѡ и҆гꙋ́мена се́ргїѧ чꙋдᲂтво́рца . трᲂпа́рь . гла́съ , и҃ .= ~Ѿ ю҆́нᲂсти вᲂспрїѧ́лъ є҆сѝ хрⷭ҇та̀ в̾ дꙋшѝ свᲂе́й прпⷣбне . па́че всегѡ̀ вᲂжделѣ́лъ є҆сѝ , мирска́гѡ мѧте́жа ᲂу҆клᲂни́тисѧ . мꙋ́жески в̾ пꙋсты́ню всели́сѧ , и҆ ча́да пᲂслꙋша́нїѧ в̾ не́й , плᲂды̀ смире́нїѧ вᲂз̾расти́лъ є҆сѝ . тѣ́мъ бы́сть трⷪ҇цѣ вселе́нїе . чꙋдесы̀ свᲂи́ми всѣ́хъ прᲂсвѣти́лъ є҆сѝ , прихᲂдѧ́щихъ к̾ тебѣ̀ вѣ́рᲂю . и҆сцѣле́нїѧ всѣ́мъ пᲂдаѧ̀ ѡ҆би́льнѡ , ѻ҆́ч҃е на́шъ се́ргїе . мᲂлѝ хрⷭ҇та̀ бг҃а , да спасе́тъ дш҃а на́ша . =кᲂнда́къ . гла́съ , и҃ .= ~Дне́сь ꙗ҆́кѡ сл҃нце пресвѣ́тлᲂ , вᲂсїѧ́вше ѿ землѝ честны́ѧ мо́щи твᲂѧ̀ нетлѣ́нны . и҆ ꙗ҆́кѡ бл҃гᲂꙋха́нныи цвѣ́тъ , мно́жествᲂмъ чꙋде́съ сїѧ́юще , и҆ всѣ́мъ вѣ́рнымъ и҆стᲂча́юще раз̾ли́чнаѧ и҆сцѣле́нїѧ . и҆ веселѧ́ще и҆з̾бра́ннᲂе твᲂѐ ста́дᲂ . є҆́же мꙋ́дре со́бравъ , до́брѣ па́ствилъ є҆сѝ . ѡ҆ ни́хже и҆ ны́нѣ трⷪ҇цѣ пред̾стᲂи́ши , мᲂлѧ́сѧ странѣ̀ на́шей пᲂбѣди́тельнаѧ на врагѝ дарᲂва́ти , да всѝ вᲂпїе́мъ тѝ , ра́дꙋисѧ се́ргїе бг҃ᲂмꙋ́дре .

\[ѕ҃\] П=рпⷣбнагѡ ѻ҆ц҃а на́шегѡ сисѡ́ѧ вели́кагѡ . трᲂпа́рь . гла́съ , а҃ .= ~Пꙋсты́нныи жи́тель , и҆ во́ плᲂти а҆́гг҃лъ , и҆ чꙋдᲂтво́рецъ ꙗ҆ви́сѧ , бг҃ᲂно́се ѻ҆́ч҃е на́шъ сисѡ́е . пᲂще́нїемъ и҆ бдѣ́нїемъ и҆ мᲂли́твами нбⷭ҇ныѧ да́ры прїе́мъ , и҆сцѣлѧ́еши недꙋ́жныхъ , и҆ дш҃а вѣ́рᲂю притека́ющихъ тѝ . сла́ва да́вшемꙋ тѝ крѣ́пᲂсть . сла́ва вѣнча́вшемꙋ тѧ̀ . сла́ва дѣ́ющемꙋ тᲂбо́ю всѣ́мъ и҆сцѣле́нїѧ . =кᲂнда́къ . гла́съ , д҃ . Въ= по́стницѣхъ ꙗ҆́кѡ а҆́гг҃лъ на землѝ ꙗ҆ви́сѧ . ѡ҆чища́ѧ прпⷣбне срⷣца̀ вѣ́рныхъ , бжⷭ҇твеными зна́меньми , всегда̀ . сегѡ̀ ра́ди любо́вїю сисѡ́е чте́мъ тѧ̀ .

\[з҃\] П=рпⷣбнагѡ ѻ҆ц҃а на́шегѡ ѳѡмы̀ , и҆́же в̾ малѣ́и . и҆ прпⷣбнагѡ ѻ҆ц҃а на́шегѡ а҆ка́кїѧ , и҆́же в̾ лѣ́ствицѣ . трᲂпа́рь . гла́съ , д҃ .= ~Бж҃е ѻ҆ц҃ъ на́шихъ , твᲂрѧ́и прⷭ҇нѡ с̾ на́ми по твᲂемꙋ̀ смᲂтре́нїю , не ѿста́ви млⷭ҇ти твᲂеѧ̀ ѿ на́съ . но тѣ́хъ мл҃твами въ смире́нїи ᲂу҆стро́й живо́тъ на́шъ . =кᲂнда́къ , ѳѡмѣ̀ . гла́съ , д҃ .= ~Ве́лїю пᲂбѣ́дꙋ мꙋ́жески пᲂказа̀ , ѿ ню́дꙋ же бжⷭ҇твенᲂю любо́вїю раз̾гᲂрѣ́всѧ , царѧ̀ тлѣ́ннагѡ , и҆ всѧ̀ кра́снаѧ преѡ҆би́дѣлъ є҆сѝ , на гᲂрѣ̀ малеѡ́нѣ вселе́нїе сᲂверши́въ , ѿ неѧ́же въ нбⷭ҇наѧ взы́де къ цр҃ю цр҃е́мъ . мᲂлѝ непреста́ннѡ ѡ҆ всѣ́хъ на́съ . =кᲂнда́къ , а҆ка́кїю . гла́съ , в҃ .= ~Ми́ра ѡ҆ста́вль , хрⷭ҇тꙋ̀ пᲂслѣ́дᲂвалъ є҆сѝ ѿ младе́нства премꙋ́дре а҆ка́кїе прпⷣбне , тᲂгѡ̀ пᲂдража́ѧ во́льнᲂе смире́нїе , низ̾ве́рглъ є҆сѝ го́рдᲂстнагѡ мꙋчи́телѧ . мᲂлѝ непреста́ннѡ ѡ҆ всѣ́хъ на́съ .

\[и҃\] 🕃 С=т҃а́гѡ великᲂмч҃нка прᲂко́пїѧ . трᲂпа́рь . гла́съ , д҃ .= ~Мч҃нкъ тво́й гдⷭ҇и прᲂко́пїи , во страда́нїи свᲂе́мъ вѣне́цъ прїѧ́тъ нетлѣ́нныи , ѿ тебѐ бг҃а на́шегѡ . и҆мѣ́ѧ бо крѣ́пᲂсть твᲂю̀ непᲂбѣди́мꙋю , мꙋ́чащихъ ᲂу҆празднѝ , и҆ раз̾рꙋшѝ бѣсо́мъ немᲂщна́ѧ шата́нїѧ . тᲂгѡ̀ мл҃твами хрⷭ҇тѐ бж҃е спасѝ дш҃а на́ша . =кᲂнда́къ . гла́съ , в҃ .= ~Хрⷭ҇то́вᲂю ре́внᲂстїю распала́емъ и҆ ѻ҆́бразᲂмъ крⷭ҇та̀ честна́гѡ сᲂхранѧ́емь , враго́мъ шата́нїѧ и҆ де́рзᲂсть и҆ гᲂрды́ню низ̾лᲂжи́лъ є҆сѝ прᲂко́пїе . и҆ честнꙋ́ю цр҃квь вᲂз̾не́слъ є҆сѝ , вѣ́рᲂю преспѣва́ѧ , и҆ на́съ ᲂу҆твержа́ѧ .

В=ᲂспᲂмина́нїе зна́менїѧ ꙗ҆́вльшагᲂсѧ , ѿ и҆ко́ны прест҃ы́ѧ влⷣчцы на́шеѧ бцⷣы , честна́гѡ и҆ сла́внагѡ є҆ѧ̀ бл҃гᲂвѣ́щенїѧ , во́ градѣ вели́цѣмъ ᲂу҆́стюзѣ . 🕂= С=т҃а́гѡ бл҃же́ннагѡ прᲂко́пїѧ , и҆́же хрⷭ҇та̀ ра́ди ᲂу҆ро́дивагѡ , ᲂу҆́стюжскагѡ чꙋдᲂтво́рца . трᲂпа́рь . гла́съ , д҃ .= ~Прᲂсвѣти́всѧ бжⷭ҇твенᲂю бл҃гᲂда́тїю бг҃ᲂмꙋ́дре . и҆ ве́сь ра́зꙋмъ в̾ срⷣцы , ѿ сꙋ́етнагѡ ми́ра сегѡ̀ къ зижди́телю неꙋкло́ннѡ вᲂз̾лᲂжи́лъ є҆сѝ . цѣлᲂмꙋ́дрїемъ и҆ мно́гимъ терпѣ́нїемъ , во вре́меннѣй жи́зни тече́нїе до́брѣ скᲂнча́въ , и҆ вѣ́рꙋ сᲂблю́лъ є҆сѝ непᲂро́чнꙋ . тѣ́мже и҆ по сме́рти ꙗ҆ви́сѧ свѣ́тлᲂсть житїѧ̀ твᲂегѡ̀ . и҆стᲂча́еши бо чꙋдесе́мъ и҆сто́чникъ неи҆счерпа́емыи , вѣ́рᲂю притека́ющимъ ко ст҃о́мꙋ тѝ гро́бꙋ , прᲂко́пїе всебл҃же́нне . мᲂлѝ хрⷭ҇та̀ бг҃а , спасти́сѧ дш҃а́мъ на́шимъ . =трᲂпа́рь , зна́менїю . гла́съ , д҃ .= ~Всепѣ́таѧ и҆ всесла́внаѧ цр҃це бцⷣе , мт҃и всеѧ̀ тва́ри сᲂдѣ́телѧ , хрⷭ҇тїа́нскаѧ наде́жде и҆ застꙋ́пнице , печа́льнымъ ᲂу҆тѣше́нїе , ненадѣ́ющимсѧ и҆ ѿча́ѧвшимсѧ , ско́рᲂе надѣ́ѧнїе , мо́лимъ тѧ̀ , млⷭ҇тива бꙋ́ди на́мъ грѣ́шнымъ , неѡ҆ста́ви ра́бъ свᲂи́хъ , и҆ не ѿри́ни мᲂле́нїѧ недᲂсто́йныхъ . мо́лим̾тисѧ взира́юще ко ѻ҆́бразꙋ твᲂемꙋ̀ чⷭ҇тно́мꙋ , ст҃ы́ѧ и҆ чꙋдᲂтво́рныѧ и҆ко́ны твᲂеѧ̀ , и҆ вᲂпїю́ще с̾ пла́вающими и҆ пꙋ́ть ше́ствꙋющими , да пребꙋ́детъ млⷭ҇ть твᲂѧ̀ . ѽ влⷣчце ри́зᲂю честно́ю защитѝ , и҆ во всѧ́цѣхъ мѣ́стѣхъ ѕлы́хъ сᲂблюдѝ . и҆ мᲂли́сѧ к̾ ро́ждьшемꙋсѧ и҆з̾ тебѐ хрⷭ҇тꙋ̀ бг҃ꙋ на́шемꙋ , да спасе́тъ ѿ грѣ́хъ дш҃а на́ша . =трᲂпа́рь , бл҃гᲂвѣ́щенїю . гла́съ , д҃ .= ~Дне́сь спасе́нїю на́шемꙋ нача́тᲂкъ , и҆ вѣ́чнѣй та́йнѣ ꙗ҆вле́нїе . сн҃ъ бж҃їи , сн҃ъ дв҃ыѧ быва́етъ . и҆ гаврїи́лъ ра́дᲂсть бл҃гᲂвѣствꙋ́етъ . тѣ́мъ и҆ мы̀ с̾ ни́мъ бцⷣѣ вᲂзᲂпїе́мъ , ра́дꙋисѧ ѡ҆бра́дᲂваннаѧ гдⷭ҇ь с̾ тᲂбо́ю . =кᲂнда́къ , бл҃гᲂвѣ́щенїю . гла́съ , и҃ .= ~Взбра́ннᲂй вᲂево́дѣ пᲂбѣди́тельнаѧ , ꙗ҆́кѡ и҆зба́вльшесѧ ѿ ѕлы́хъ , бл҃гᲂда́рственаѧ вᲂсписꙋ́емъ ти рабѝ твᲂѝ бцⷣе . но ꙗ҆́кѡ и҆мꙋ́щи держа́вꙋ непᲂбѣди́мꙋю , ѿ всѧ́кихъ на́съ бѣ́дъ свᲂбᲂдѝ . да зᲂве́мъ ти , ра́дꙋисѧ невѣ́сто неневѣ́стнаѧ . =кᲂнда́къ , ст҃о́мꙋ . гла́съ , д҃ .= ~Хрⷭ҇та̀ ра́ди ю҆ро́дствᲂмъ вᲂз̾дꙋ́шныѧ мыта́рства , на рꙋка́хъ а҆́гг҃льскихъ неприкᲂснᲂве́нно преше́дъ . цр҃ьскагѡ дᲂсти́глъ є҆сѝ престо́ла . и҆ ѿ цр҃ѧ всѣ́хъ хрⷭ҇та̀ бг҃а да́ръ прїе́мъ бл҃гᲂда́ть и҆сцѣле́ней . мно́гими бо чꙋдесы̀ свᲂи́ми , и҆ зна́менїемъ стра́шнымъ , ᲂу҆диви́лъ є҆сѝ гра́дъ тво́й вели́кїи ᲂу҆́сть ю҆́гъ . ꙗ҆́кѡ и҆ мѵ́рѡ ѿ честна́гѡ ѻ҆́браза прест҃ы́ѧ бцⷣы мᲂли́твᲂю и҆з̾ведѐ , и҆ лю́демъ свᲂи́мъ млⷭ҇ть и҆спрᲂсѝ , и҆ недꙋ́жнымъ пᲂдадѐ цѣльбы̀ . тѣ́мже мо́лимъ тѧ̀ чꙋдᲂно́сче прᲂко́пїе , мᲂлѝ хрⷭ҇та̀ бг҃а непреста́ннѡ , пᲂда́ти грѣхо́въ на́шихъ прᲂще́нїе .

=🕂= Ꙗ҆=вле́нїе и҆ко́ны прест҃ы́ѧ бцⷣы во́ градѣ каза́ни . трᲂпа́рь . гла́съ , д҃ .= ~Застꙋ́пнице ᲂу҆се́рднаѧ мт҃и бг҃а вы́шнѧгѡ , за всѣ́хъ мо́лиши сн҃а свᲂегѡ̀ , хрⷭ҇та̀ бг҃а на́шегѡ . всѣ́мъ твᲂри́ши спасти́сѧ , в̾ держа́вныи тѝ пᲂкро́въ прибѣга́ющимъ . всѣ́хъ на́съ застꙋпѝ гжⷭ҇е цр҃це , и҆́же в̾ напа́стѣхъ и҆ ско́рбѣхъ , и҆ в̾ бᲂлѣ́знехъ ѡ҆бремене́ныхъ грѣхѝ мно́гими , пред̾стᲂѧ́щїѧ и҆ мᲂлѧ́щїѧтисѧ ᲂу҆ми́льнᲂю дш҃е́ю , и҆ сᲂкрꙋше́ннымъ срⷣцемъ , пречи́стᲂмꙋ твᲂемꙋ̀ ѻ҆́бразꙋ , и҆ чꙋдᲂтво́рнѣй и҆ко́нѣ , со слеза́ми невᲂзвра́тнѡ наде́ждꙋ и҆мꙋ́ще на тѧ̀ , и҆зба́витисѧ ѿ всѣ́хъ ѕо́лъ . всѣ́мъ пᲂле́знаѧ да́рꙋй , и҆ всѧ̀ спасѝ бцⷣе дв҃о . ты́ бо є҆сѝ бжⷭ҇твеныи пᲂкро́въ рабо́мъ твᲂи́мъ . =кᲂнда́къ . гла́съ , и҃ .= ~Притеце́мъ лю́дїе к̾ ти́хᲂмꙋ семꙋ̀ , и҆ до́брᲂмꙋ приста́нищꙋ , ско́рᲂй пᲂмо́щницѣ , гᲂто́вᲂмꙋ и҆ те́плᲂмꙋ спасе́нїю пᲂкро́вꙋ дв҃ыѧ . ᲂу҆скᲂри́мъ на мᲂли́твꙋ , и҆ пᲂтщи́мсѧ на пᲂкаѧ́нїе , и҆стᲂча́етъ бо на́мъ неѡ҆скꙋ́дныѧ млⷭ҇ти пречⷭ҇таѧ бцⷣа . варѧ́етъ на́ пᲂмᲂщь , и҆ и҆збавлѧ́етъ ѿ вели́кихъ бѣ́дъ и҆ ѕо́лъ бл҃гᲂнра́вныѧ и҆ бг҃ᲂбᲂѧ́щїѧсѧ рабы̀ свᲂѧ̀ .

\[ѳ҃\] С=т҃а́гѡ сщ҃еннᲂмч҃нка пагкра́тїѧ є҆пкⷭ҇па таврᲂмені́йскагѡ . трᲂпа́рь . гла́съ , д҃ .= ~И҆ нра́вᲂмъ прича́стникъ , и҆ престо́лᲂмъ намѣ́стникъ , а҆пⷭ҇лѡмъ бы́въ . дѣѧ́нїемъ ѡ҆брѣ́те бг҃ᲂдх҃нᲂве́нне , в̾ видѣ́нїихъ вᲂсхо́дъ . сегѡ̀ ра́ди сло́во и҆́стины и҆справлѧ́ѧ , и҆ за вѣ́рꙋ пᲂстрада́лъ є҆сѝ до́крᲂве , сщ҃еннᲂмч҃нче пагкра́тїе . мᲂлѝ хрⷭ҇та̀ бг҃а , спасти́сѧ дш҃а́мъ на́шимъ . =кᲂнда́къ . гла́съ , д҃ .= ~Свѣ́тлаѧ таврᲂмені́ѡмъ пагкра́тїе ѕвѣзда̀ пᲂказа́сѧ , сщ҃еннᲂстрада́лецъ ꙗ҆ви́сѧ за хрⷭ҇та̀ . є҆мꙋ́же ны́нѣ пред̾стᲂѧ̀ , мᲂлѝ за чтꙋ́щїѧ тѧ̀ бл҃же́нне .

\[і҃\] С=т҃ы́хъ мч҃нкъ , и҆́же в̾ никᲂпо́лїи . кᲂнда́къ . гла́съ , и҃ .= ~Хрⷭ҇та̀ ра́ди мч҃нцы мно́гїѧ мꙋ́ки пᲂд̾ѧ́сте , и҆ мнᲂгᲂбо́жїе низ̾лᲂжи́сте всѐ и҆́дᲂльскᲂе . и҆ раз̾рꙋши́сте без̾бо́жїе всѧ́кїѧ пре́лести , хрⷭ҇то́вᲂю си́лᲂю сїѧ̀ пᲂпра́ша . на́съ же всѣ́хъ вѣ́рнѡ ᲂу҆ча́тъ вᲂпи́ти ꙗ҆́вѣ , а҆ллилꙋ́їѧ .

=🕂= П=ᲂлᲂже́нїе ри́зы , є҆́же є҆́сть хитѡ́нъ , вели́кагѡ гдⷭ҇а бг҃а и҆ сп҃са на́шегѡ і҆с҃а хрⷭ҇та̀ . трᲂпа́рь . гла́съ , д҃ .= ~Дне́сь притеце́мъ вѣ́рнїи , къ бжⷭ҇твенѣй и҆ цѣльбᲂно́снѣй ри́зѣ спаси́телѧ на́шегѡ бг҃а , бл҃гᲂи҆зво́лившагѡ сїю̀ пло́тїю пᲂнᲂси́ти , и҆ на крⷭ҇тѣ̀ ст҃ꙋ́ю свᲂю̀ кро́вь и҆з̾лїѧ́ти . є҆ю́же и҆скꙋпѝ на́съ ѿ рабо́ты вра́жїѧ . тѣ́мъ бл҃гᲂдарѧ́ще вᲂпїе́мъ є҆мꙋ̀ , спасѝ странꙋ̀ на́шꙋ , и҆ митрᲂпᲂли́та и҆ гра́дъ . и҆ всѧ̀ лю́ди честно́ю свᲂе́ю ри́зᲂю защитѝ . и҆ спасѝ дш҃а на́ша , ꙗ҆́кѡ чл҃кᲂлю́бецъ . =кᲂнда́къ . гла́съ , д҃ .= ~Ѻ҆дѣѧ́нїе нетлѣ́нїѧ , спаси́тельнагѡ цѣле́нїѧ , всѣ́мъ чл҃кѡмъ , влⷣко дарᲂва́лъ є҆сѝ , свᲂѐ бжⷭ҇твенᲂе сᲂкро́вище чⷭ҇тнꙋ́ю ри́зꙋ , є҆́же є҆́сть хитѡ́нъ . є҆ю́же живᲂно́снꙋю и҆ ст҃ꙋ́ю пло́ть вᲂчелᲂве́ченїѧ свᲂегѡ̀ ѡ҆дѣ́ѧти бл҃гᲂи҆зво́лилъ є҆сѝ . тᲂѧ̀ жела́нїемъ прїе́млюще свѣ́тлѡ пра́з̾днꙋемъ . стра́хᲂмъ же и҆ любо́вїю ꙗ҆́кѡ бл҃гᲂда́телю вᲂспѣва́юще зᲂве́мъ тѝ хрⷭ҇тѐ , сᲂхранѝ во смире́нїи митрᲂпᲂли́та , и҆ всѧ̀ лю́ди , по вели́цѣй свᲂе́й млⷭ҇ти .

\[а҃і\] 🕃 С=т҃ы́ѧ великᲂмч҃нцы и҆ прехва́льныѧ є҆в̾фи́мїи . трᲂпа́рь . гла́съ , д҃ .= ~Жениха̀ свᲂегѡ̀ хрⷭ҇та̀ вᲂз̾люби́вши , и҆ свѣщꙋ̀ свᲂю̀ свѣ́тлꙋ ᲂу҆гᲂто́вльши , дᲂбрᲂдѣ́тельми вᲂсїѧ́вши , всехва́льнаѧ є҆в̾фи́мїе . тѣ́мъ вᲂз̾шла̀ є҆сѝ с̾ ни́мъ на́ бракъ , и҆ вѣне́цъ страда́нїѧ ѿ негѡ̀ прїе́мши . но ѿ бѣ́дъ и҆зба́ви на́съ , чтꙋ́щихъ вѣ́рᲂю па́мѧть твᲂю̀ . =кᲂнда́къ . гла́съ , ѕ҃ .= ~По́двиги въ страда́нїи , по́двиги в̾ вѣ́рѣ пᲂлᲂжи́ла є҆сѝ те́плѣ , по хрⷭ҇тѣ̀ женисѣ̀ свᲂе́мъ . но и҆ ны́нѣ ꙗ҆́кᲂже є҆́реси , и҆ враго́мъ шата́нїѧ по́д̾ нᲂзѣ на́мъ пᲂкᲂри́ти мᲂли́сѧ бцⷣы ра́ди . ꙗ҆́же ѿ шестѝ со́тъ , и҆ три́десѧтихъ бг҃ᲂно́сныхъ ѻ҆ц҃ъ предѣ́лъ прїе́мши , и҆ сᲂхра́ньши прехва́льнаѧ .

П=реставле́нїе бл҃же́нныѧ кнѧги́ни ѻ҆́льги , нарече́нныѧ во ст҃о́мъ креще́нїи є҆ле́ны . кᲂнда́къ . гла́съ , д҃ .= ~Вᲂспᲂе́мъ дне́сь бл҃гᲂда́телѧ всѣ́хъ бг҃а , прᲂсла́вльшаго в̾ рꙋсѝ ѻ҆́льгꙋ бг҃ᲂмꙋ́дрꙋю . и҆ мл҃твами є҆ѧ̀ хрⷭ҇тѐ , пᲂда́ждь дш҃а́мъ на́шимъ грѣхо́въ ѡ҆ставле́нїе .

\[в҃і\] С=т҃ы́хъ мч҃нкъ , про́кла и҆ и҆ла́рїѧ . кᲂнда́къ . гла́съ , д҃ .= ~Ꙗ҆́кѡ денни́ца ѕвѣзда̀ вᲂсїѧ̀ , мч҃нкꙋ про́кла и҆ и҆ла́рїѧ , честно́е страда́нїе , пред̾ ѡ҆зарѧ́ющи на́мъ чꙋдеса̀ свѣтлᲂстьмѝ . тѣ́мже пра́зднꙋемъ па́мѧть ва́ю , хрⷭ҇та̀ бг҃а мᲂли́та да спасе́тъ дш҃а на́ша .

=🕂= П=рпⷣбнагѡ ѻ҆ц҃а на́шегѡ миха́ила малеи́на . трᲂпа́рь . гла́съ , и҃ .= ~Ѡ҆ тебѣ̀ ѻ҆́ч҃е миха́иле , и҆звѣ́стнѡ спасе́сѧ є҆́же по ѻ҆́бразꙋ . вᲂспрїи́мъ бо крⷭ҇тъ , пᲂслѣ́дᲂвалъ є҆сѝ хрⷭ҇тꙋ̀ . твᲂрѧ́ше же и҆ ᲂу҆ча́ше , є҆́же презрѣ́ти пло́ть , прехо́дитъ бᲂ . прилѣжа́ти же ѡ҆ дꙋшѝ ве́щи без̾сме́ртнѣй . тѣ́мже и҆ со а҆́гг҃лы ра́дꙋетсѧ прпⷣбне дх҃ъ тво́й . =кᲂнда́къ . гла́съ , в҃ .= ~Плᲂтьскꙋ́ю тѧгᲂтꙋ̀ ᲂу҆тᲂнчи́лъ є҆сѝ дѣ́лы . дш҃е́внꙋю же бы́стрᲂсть , в̾пери́лъ є҆сѝ прᲂсвѣще́нїемъ дх҃а миха́иле прече́стне , и҆ ꙗ҆ви́сѧ трⷪ҇цѣ жили́ще . ю҆́же зрѧ̀ бл҃же́нне ꙗ҆́снѡ , мᲂлѝ непреста́ннѡ ѡ҆ всѣ́хъ на́съ .

\[г҃і\] 🕃 С=ᲂбо́ръ а҆рха́гг҃ла гаврїи́ла .= П=рпⷣбнагѡ ѻ҆ц҃а на́шегѡ стефа́на саваи́та .= =трᲂпа́рь . гла́съ , д҃ .= ~Нбⷭ҇ныхъ во́инствъ а҆рхистрати́же , мо́лимъ тѧ̀ ны́нѣ мы̀ недᲂсто́йнїи , ꙗ҆́кѡ да твᲂи́ми мᲂли́твами пᲂкры́еши на́съ кро́вᲂмъ крилꙋ̀ , невеще́ственыѧ тѝ сла́вы . сᲂхранѧ́ѧ на́съ мᲂлѧ́щихсѧ прилѣ́жнѡ , и҆ вᲂпїю́щихъ , ѿ бѣ́дъ и҆зба́ви на́съ , ꙗ҆́кѡ чинᲂнача́льникъ вы́шнимъ си́ламъ . =кᲂнда́къ . гла́съ , в҃ .= ~А҆рхистрати́же бж҃їи , слꙋгᲂ̀ бжⷭ҇твеныѧ сла́вы , а҆́гг҃лѡмъ нача́льниче , и҆ чл҃кѡмъ наста́вниче , є҆́же є҆́сть на́мъ напо́льзꙋ прᲂсѝ , и҆ ве́лїѧ ми́лᲂсти , беспло́тнымъ а҆рхистрати́же .

\[д҃і\] С=т҃а́гѡ а҆пⷭ҇ла а҆ки́лы . трᲂпа́рь . гла́съ , г҃ .= ~А҆пⷭ҇ле ст҃ы́и а҆ки́лᲂ , мᲂлѝ млⷭ҇тиваго бг҃а , да грѣхо́въ ѡ҆ставле́нїе пᲂда́стъ дш҃а́мъ на́шимъ . =кᲂнда́къ . гла́съ , д҃ .= ~Ꙗ҆́кѡ ве́лїе сл҃нце цр҃кви , тѧ̀ стѧжа́вши сла́вне а҆ки́лᲂ , свѣтлᲂстьмѝ ᲂу҆че́нїѧ твᲂегѡ̀ , прᲂсвѣща́етъ вѣ́рнѡ чтꙋ́щїѧ тѧ̀ , гдⷭ҇нь а҆пⷭ҇ле .

\[є҃і\] 🕃 С=т҃ы́хъ мч҃нкъ ки́рика и҆ і҆ꙋли́ты . трᲂпа́рь . гла́съ , д҃ .= ~Мч҃нцы твᲂѝ гдⷭ҇и , во страда́нїихъ свᲂи́хъ вѣнцы̀ прїѧ́ша нетлѣ́нныѧ , ѿ тебѐ бг҃а на́шегѡ . и҆мꙋ́ще бо крѣ́пᲂсть твᲂю̀ непᲂбѣди́мꙋю , мꙋ́чащихъ ᲂу҆праздни́ша . и҆ сᲂкрꙋши́ша бѣсо́мъ немᲂщна́ѧ шата́нїѧ . тѣ́хъ мл҃твами хрⷭ҇тѐ бж҃е спасѝ дш҃а на́ша . =кᲂнда́къ . гла́съ , в҃ .= ~Же́ртва прїѧ́тна бг҃ᲂви принᲂси́ма . и҆ свидѣ́тель вѣ́ренъ хрⷭ҇то́въ ꙗ҆влѧ́емь , с̾ ма́терїю пᲂстрада́лъ є҆сѝ і҆ꙋли́тᲂю , ки́риче сла́вне . с̾не́ю хрⷭ҇та̀ бг҃а мᲂлѧ̀ непреста́й ѡ҆ всѣ́хъ на́съ .

=🕂= О=у҆спе́нїе ст҃а́гѡ и҆ ра́вно а҆пⷭ҇лѡмъ , вели́кагѡ кн҃зѧ влади́мира . трᲂпа́рь . гла́съ , д҃ .= ~ᲂу҆пᲂдо́бивыисѧ кꙋпцꙋ̀ , и҆́щꙋщꙋ до́брагѡ би́сера , славнᲂдержа́вныи влади́мире . на высᲂтѣ̀ стᲂла̀ сѣдѧ̀ , ма́тере градᲂво́мъ бг҃ᲂспаса́емагѡ кі́ева , и҆ и҆спытꙋ́ѧ пᲂсыла́ше къ црⷭ҇кᲂмꙋ гра́дꙋ , ᲂу҆вѣ́дѣти правᲂсла́внꙋю вѣ́рꙋ . и҆ ѡ҆брѣ́те без̾цѣ́ннагѡ би́сера хрⷭ҇та̀ , и҆збра́вшагѡ тѧ̀ ꙗ҆́кѡ втᲂра́гѡ па́вла . и҆ ѿтрѧ́сшагѡ слѣпᲂтꙋ̀ во ст҃ѣ́й кꙋпѣ́ли , дш҃е́внꙋю вкꙋ́пѣ и҆ тѣле́снꙋю . тѣ́мже пра́зднꙋемъ ти=̀= ᲂу҆спе́нїе , лю́дїе твᲂѝ сꙋ́ще . мᲂлѝ спасти́сѧ держа́вѣ рꙋ́сстѣй и҆ всемꙋ̀ правᲂсла́вїю . =кᲂнда́къ . гла́съ , и҃ .= ~Пᲂдо́бьствᲂвавъ вели́кᲂмꙋ во а҆пⷭ҇лѣхъ па́влꙋ , въ держа́вныхъ сѣди́нахъ всесла́вныи влади́мире . всѧ̀ ꙗ҆́кѡ младе́нческаѧ мꙋдрᲂва́нїѧ ѡ҆ста́вль , є҆́же ѡ҆ и҆́дᲂлѣхъ тща́нїе . ꙗ҆́кѡ мꙋ́жъ сᲂверше́нъ ᲂу҆краси́сѧ , бжⷭ҇твенагѡ кр҃ще́нїѧ багрѧни́цею . и҆ спаси́телю хрⷭ҇тꙋ̀ в̾ весе́лїи пред̾стᲂѧ̀ . мᲂлѝ спасти́сѧ держа́вѣ рꙋ́сстѣй и҆ всемꙋ̀ правᲂсла́вїю .

\[ѕ҃і\] С=т҃а́гѡ сщ҃еннᲂмч҃нка а҆ѳинᲂге́на , и҆ десѧтѝ ᲂу҆чени́къ є҆гѡ̀ . кᲂнда́къ . гла́съ , д҃ .= ~Влⷣчню рече́нїю пᲂслѣ́дᲂва , ꙗ҆́кѡ па́стырь и҆зрѧ́дныи , дш҃ꙋ свᲂю̀ пᲂлᲂжи́лъ є҆сѝ за хрⷭ҇то́вы ѻ҆́вцы , сщ҃еннᲂмч҃нче а҆ѳинᲂге́не . сегѡ̀ ра́ди вᲂсхвалѧ́емъ тѧ , и҆ с̾ тᲂбо́ю десѧти́цꙋ ᲂу҆чени́къ твᲂи́хъ , и҆́же пᲂстрада́ша , стра́хᲂмъ бж҃їимъ , и҆ твᲂи́мъ ᲂу҆че́нїемъ наставлѧ́еми . тѣ́мъ ᲂу҆гᲂди́вшихъ , влⷣка вѣнча̀ ва́съ живᲂнача́льнᲂю десни́цею . є҆го́же ѡ҆ всѣ́хъ на́съ мᲂли́те .

=🕃= С=т҃ы́хъ ѻ҆ц҃ъ , шести́хъ сᲂбо́рᲂвъ . трᲂпа́рь , ѻ҆ц҃е́мъ . гла́съ , и҃ .= ~Препрᲂсла́вленъ є҆сѝ хрⷭ҇тѐ бж҃е на́шъ , и҆́же свѣти́ла на землѝ ѻ҆ц҃ы на́ша ѻ҆снᲂва́выи , и҆ тѣ́ми ко и҆́стиннѣй вѣ́рѣ всѣ́хъ на́съ наста́вилъ є҆сѝ . мнᲂгᲂмлⷭ҇тиве сла́ва тебѣ̀ . =кᲂнда́къ . гла́съ , и҃ .= ~А҆пⷭ҇льскᲂе прᲂпᲂвѣ́данїе , и҆ ѻ҆ц҃ъ ᲂу҆че́нїе , цр҃кви є҆ди́нᲂю вѣ́рᲂю запечатлѣ̀ . и҆ ри́зꙋ нᲂсѧ́щи и҆́стинѣ , и҆стка́ннꙋю ѿ вы́шнѧгѡ бг҃ᲂсло́вїѧ . и҆справлѧ́етъ и҆ сла́витъ , бл҃гᲂче́стїѧ вели́кᲂе та́инствᲂ .

\[з҃і\] 🕃 С=т҃ы́ѧ великᲂмч҃нцы мари́ны . трᲂпа́рь . гла́съ , д҃ .= ~А҆́гница твᲂѧ̀ і҆с҃е мари́на , зᲂве́тъ ве́лїемъ гла́сᲂмъ , тебѐ женишѐ мо́й лю́бѧщи , и҆ и҆́щꙋщи страждꙋ̀ и҆ с̾распина́юсѧ , и҆ с̾пᲂгреба́юсѧ кр҃ще́нїемъ твᲂи́мъ , и҆ мꙋ́кꙋ прїимꙋ̀ тебѐ ра́ди , да црⷭ҇твꙋю с̾ тᲂбо́ю , и҆ ᲂу҆мира́ю наде́ждꙋ и҆мѣ́ѧ натѧ̀ , ꙗ҆́кѡ да живꙋ̀ ᲂу҆тебѐ . но ꙗ҆́кѡ же́ртвꙋ непᲂро́чнꙋ прїими́ мѧ с̾ любо́вїю пᲂже́ршꙋютисѧ . тᲂѧ̀ мл҃твами хрⷭ҇тѐ бж҃е , спасѝ дш҃а на́ша . =кᲂнда́къ . гла́съ , г҃ .= ~Мари́на дне́сь , вра́жїю главꙋ̀ сᲂкрꙋши́ла є҆́сть , пᲂбѣ́ды вѣне́цъ с̾ нб҃сѐ прїе́мши . є҆го́же бо прᲂро́цы ᲂу҆держа́ти невᲂзмᲂго́ша , сегѡ̀ ѻ҆на̀ свѧза́вши ᲂу҆ѧзвѝ . сегѡ̀ ра́ди пᲂказа́сѧ мч҃нкѡмъ ᲂу҆краше́нїе , в̾кꙋ́пѣ и҆ пᲂхвала̀ .

\[и҃і\] С=т҃а́гѡ мꙋ́ченика є҆мелїа́на . а҆ллилꙋ́їѧ .=

\[ѳ҃і\] С=т҃ы́ѧ макри́ны сестры̀ вели́кагѡ васи́лїѧ .= П=рпⷣбнагѡ ѻ҆ц҃а на́шегѡ ді́ѧ . трᲂпа́рь , ст҃ѣ́й . гла́съ , и҃ .= ~Ѻ҆ тебѣ̀ мт҃и макри́нᲂ , и҆звѣ́стенъ бы́сть спасе́нїѧ ѻ҆́бразъ . вᲂспрїе́мши бо крⷭ҇тъ пᲂслѣ́дᲂвала є҆сѝ хрⷭ҇тꙋ̀ . твᲂрѧ́щи же и҆ ᲂу҆ча́ше , є҆́же презрѣ́ти пло́ть , прехо́дитъ бᲂ . прилѣжа́ти же ѡ҆ дꙋшѝ ве́щи без̾сме́ртнѣй . тѣ́мже и҆ со а҆́гг҃лы ра́дꙋетсѧ прпⷣбнаѧ дх҃ъ тво́й . =трᲂпа́рь , прпⷣбнᲂмꙋ . гла́съ , а҃ .= ~Пꙋсты́нныи жи́тель , и҆ во́ плᲂти а҆́гг҃лъ , и҆ чꙋдᲂтво́рецъ пᲂказа́сѧ , бг҃ᲂно́се ѻ҆́ч҃е на́шъ ді́е . пᲂще́нїемъ и҆ бдѣ́нїемъ и҆ мᲂли́твами нбⷭ҇ныѧ да́ры прїе́мъ . и҆сцѣлѧ́еши недꙋ́жныхъ , и҆ дꙋ́ши прихᲂдѧ́щихъ тѝ с̾ вѣ́рᲂю . сла́ва да́вшемꙋ тѝ крѣ́пᲂсть . сла́ва вѣнча́вшемꙋ тѧ̀ . сла́ва дѣ́ющемꙋ тᲂбо́ю всѣ́мъ и҆сцѣле́нїѧ . =кᲂнда́къ , ст҃ѣ́й . гла́съ , д҃ .= ~Бг҃а бл҃га́гѡ всѣ́мъ срⷣцемъ вᲂз̾люби́ла є҆сѝ макри́но прпⷣбнаѧ . и҆ сегѡ̀ крⷭ҇тъ чⷭ҇тны́и на ра́мо прїе́мши , ᲂу҆се́рднѡ пᲂслѣ́дᲂва є҆мꙋ̀ . ѿ ню́дꙋ же и҆ сᲂгрѣше́нїемъ ѡ҆брѣла̀ є҆сѝ прᲂще́нїе . =кᲂнда́къ , прпⷣбнᲂмꙋ . гла́съ , в҃ .= ~Мꙋ́жествᲂмъ дꙋшѝ бжⷭ҇твенѣ вᲂѡ҆рꙋжи́всѧ , и҆ непреста́ннꙋю мᲂли́твꙋ ꙗ҆́кѡ кᲂпїѐ прїе́мъ держа́внѡ , раз̾сѣ́клъ є҆сѝ дѣ́мᲂнскаѧ во́инства , чꙋдᲂтво́рче ѻ҆́ч҃е на́шъ ді́е . мᲂлѝ непреста́ннѡ ѡ҆ всѣ́хъ на́съ .

=\[к҃\] 🕂= С=т҃а́гѡ и҆ сла́внагѡ пррⷪ҇ка и҆лїѝ . трᲂпа́рь . гла́съ , д҃ .= ~И҆́же во́ плᲂти а҆́гг҃лъ , и҆ прⷪ҇ро́кѡмъ степе́нь , втᲂры́и прⷣтча прише́ствїѧ хрⷭ҇то́ва , и҆лїѧ̀ сла́вныи , свы́ше пᲂсла́въ є҆лисе́ѡви бл҃гᲂда́ть , недꙋ́ги ѿгᲂни́ти , и҆ прᲂкаже́нныѧ ѡ҆чища́ти . и҆ всѣ́мъ є҆гѡ̀ чтꙋ́щимъ то́читъ цѣльбы̀ . =кᲂнда́къ . гла́съ , в҃ .= ~Пррⷪ҇че и҆ прᲂви́дче вели́кихъ дѣ́лъ бг҃а на́шегѡ , и҆лїѐ великᲂимени́те . и҆́же вѣща́нїемъ свᲂи́мъ ᲂу҆ста́вивыи вᲂдᲂто́чныѧ ѻ҆́блаки , мᲂлѝ ѡ҆ на́съ є҆ди́нагѡ чл҃кᲂлю́бца .

\[к҃а\] П=рпⷣбныхъ ѻ҆ц҃ъ на́шихъ і҆ѡа́нна , и҆ сѷмеѡ́на , и҆́же хрⷭ҇та̀ ра́ди ᲂу҆ро́дивагѡ .= С=т҃а́гѡ прᲂро́ка і҆єзекі́илѧ . трᲂпа́рь , ѻ҆ц҃е́мъ . гла́съ , д҃ .= ~Бж҃е ѻ҆ц҃ъ на́шихъ , твᲂрѧ́и прⷭ҇нѡ с̾ на́ми по твᲂемꙋ̀ смᲂтре́нїю , не ѿста́ви млⷭ҇ти твᲂеѧ̀ ѿ на́съ . но тѣ́хъ мл҃твами в̾ смире́нїи ᲂу҆стро́й живо́тъ на́шъ . =трᲂпа́рь , пррⷪ҇кꙋ . гла́съ , в҃ .= ~Пррⷪ҇ка твᲂегѡ̀ гдⷭ҇и , і҆єзекі́илѧ па́мѧть пра́зднꙋюще . тᲂгѡ̀ ра́ди мо́лимъ тѧ̀ , спасѝ дш҃а на́ша . =кᲂнда́къ , пррⷪ҇кꙋ . гла́съ , д҃ .= ~Бж҃їи ꙗ҆ви́сѧ прⷪ҇ро́къ і҆єзекі́иле чꙋ́дне , вᲂплᲂще́нїе всѣ́мъ прᲂвᲂзвѣсти́лъ є҆сѝ , сегѡ̀ а҆́гньца и҆ зижди́телѧ сн҃а бж҃їѧ ꙗ҆́вльшасѧ во́ вѣки . =кᲂнда́къ , ѻ҆ц҃е́мъ . гла́съ , и҃ .= ~Хрⷭ҇то́вᲂю любо́вїю распала́емъ сла́внаѧ , и҆ всѧ̀ ꙗ҆́же в̾ житїѝ прпⷣбнаѧ ѡ҆ста́виста . и҆ ꙗ҆ре́мъ є҆гѡ̀ прїе́мша , и҆ сво́й крⷭ҇тъ на ра́мо взе́мша , пᲂдража́телѧ тᲂгѡ̀ житїю̀ бы́ста , и҆ бжⷭ҇твеныѧ є҆гѡ̀ сла́вы прича́стника , і҆ѡа́нне бг҃ᲂмꙋ́дре , с̾ сѷмеѡ́нᲂмъ чꙋ́днымъ , непреста́ннѡ мᲂли́та ѡ҆ всѣ́хъ на́съ .

\[к҃в\] С=т҃ы́ѧ мѷрᲂно́сицы и҆ равнᲂа҆пⷭ҇льныѧ , ма́рїи магдалы́ни .= С=т҃а́гѡ сщ҃еннᲂмꙋ́ченика фо́ки . трᲂпа́рь , ст҃ѣ́й . гла́съ , а҃ .= ~Хрⷭ҇то́ви и҆́же на́съ ра́ди ѿ дв҃ы рᲂжде́ннᲂмꙋ , честна́ѧ магдалы́ни ма́рїе пᲂслѣ́дᲂвала є҆сѝ . тᲂгѡ̀ ѡ҆правда́нїѧ и҆ зако́ны хранѧ́щи . тѣ́мже дне́сь ра́дꙋющесѧ , всест҃ꙋ́ю ти па́мѧть пра́зднꙋемъ , вᲂсхвалѧ́юще вѣ́рᲂю и҆ любо́вїю тѧ̀ пᲂчита́емъ . =трᲂпа́рь , ст҃о́мꙋ . гла́съ , д҃ .= ~И҆ нра́вᲂмъ прича́стникъ , и҆ прⷭ҇то́лᲂмъ намѣ́стникъ , а҆пⷭ҇лѡмъ бы́въ . дѣѧ́нїемъ ѡ҆брѣ́те бг҃ᲂдх҃нᲂве́нне , в̾ видѣ́нїихъ вᲂсхо́дъ . сегѡ̀ ра́ди сло́во и҆́стины и҆справлѧ́ѧ , за вѣ́рꙋ пᲂстрада́лъ є҆сѝ до́ крᲂве , сщ҃еннᲂмч҃нче фо́кᲂ . мᲂлѝ хрⷭ҇та̀ бг҃а , спасти́сѧ дш҃а́мъ на́шимъ . =кᲂнда́къ , ст҃о́мꙋ . гла́съ , ѕ҃ .= ~Ꙗ҆́кѡ а҆рхїєре́й принᲂсѧ̀ ѻ҆́ч҃е же́ртвы , кᲂне́чнѣе са́м̾сѧ принесѐ жи́вꙋ же́ртвꙋ . мꙋ́ченъ бы́въ по хрⷭ҇тѣ̀ бз҃ѣ зако́ннѡ , ѿ а҆́гг҃лъ ᲂу҆крѣплѧ́емь . и҆ сме́рти жела́ѧ сы́и с̾ вᲂпїю́щими тѝ , прїидѝ фо́ко с̾ на́ми , и҆ никто́же на ны̀ . =кᲂнда́къ , ст҃ѣ́й . гла́съ , г҃ .= ~Пред̾стᲂѧ́щи пресла́внаѧ ᲂу҆ крⷭ҇та̀ сп҃сᲂва , со и҆нѣ́ми мно́гими , и҆ мт҃ри гдⷭ҇ни съ пᲂстрада́ющи , и҆ сле́зы тᲂча́щи , сїѐ в̾ пᲂхвалꙋ̀ принᲂша́ше гл҃ющи , чтᲂ̀ сѐ є҆́сть стра́ннᲂе чꙋ́дᲂ , сᲂдержа́и всю̀ тва́рь , пᲂстрада́ти и҆зво́ли , сла́ва держа́вѣ твᲂе́й чл҃кᲂлю́бче .

\[к҃г\] С=т҃ы́хъ мч҃нкъ , трѡфи́ма и҆ фео́фила , и҆ и҆́же с̾ ни́ми .=

\[к҃д\] С=т҃ы́ѧ мч҃нцы христи́ны . трᲂпа́рь . гла́с̾ , д҃ .= ~А҆́гница твᲂѧ̀ і҆с҃е христи́на , зᲂве́тъ ве́лїемъ гла́сᲂмъ , тебѐ женишѐ мо́й лю́бѧщи , и҆ и҆́щꙋщи страждꙋ̀ , и҆ с̾распина́юсѧ и҆ с̾пᲂгреба́юсѧ креще́ нїемъ твᲂи́мъ . и҆ страждꙋ̀ тебѐ ра́ди , ꙗ҆́кѡ да црⷭ҇твꙋю с̾ тᲂбо́ю . и҆ ᲂу҆мира́ю , наде́ждꙋ и҆мѣ́ѧ натѧ̀ , ꙗ҆́кѡ да и҆ живꙋ̀ ᲂу҆ тебѐ . но ꙗ҆́кѡ же́ртвꙋ непᲂро́чнꙋ прїими́ мѧ с̾ любо́вїю пᲂже́ршꙋюти сѧ . тᲂѧ̀ мл҃твами хрⷭ҇тѐ бж҃е , спасѝ дш҃а на́ша . =кᲂнда́къ . гла́съ , д҃ .= ~Свѣтᲂви́днаѧ гᲂлꙋ́бице пᲂзна́на бы́сть , крылѣ̀ и҆мꙋ́щи зла́тѣ , и҆ к̾ высᲂтѣ̀ нбⷭ҇нѣй вᲂзлетѣ́ла є҆сѝ , христи́но честна́ѧ . тѣ́мже тво́й сла́вныи пра́здникъ сᲂтвᲂрѧ́емъ , и҆ вѣ́рᲂю пᲂклᲂнѧ́емсѧ твᲂи́хъ мᲂще́й ра́цѣ . и҆з̾ неѧ́же и҆стека́етъ всѣ́мъ бᲂга́тнѡ , и҆сцѣле́нїе бжⷭ҇твенᲂе , дш҃а́мъ же и҆ тѣ́лѡмъ .

=🕂= С=т҃ы́хъ страстᲂте́рпецъ кн҃зе́й бᲂри́са и҆ глѣ́ба . трᲂпа́рь . гла́съ , в҃ .= ~Правди́ваѧ страстᲂте́рпца , и҆ и҆́стиннаѧ є҆ѵⷢ҇а́лїю хрⷭ҇то́вꙋ пᲂслꙋ́шателѧ , цѣлᲂмꙋ́дреныи рᲂма́не , с̾ неѕло́бивымъ дв҃дᲂмъ . несᲂпрᲂти́въ ста́ста врагꙋ̀ сꙋ́щꙋ бра́тꙋ , ᲂу҆бива́ющемꙋ тѣлеса̀ ва́ша , дш҃и́ же кᲂснꙋ́тисѧ немᲂгꙋ́щꙋ . да пла́четсѧ ᲂу҆́бѡ ѕлы́и властᲂлю́бецъ . вы́же ра́дꙋющесѧ с̾ ли́ки а҆́гг҃льскими , пред̾стᲂѧ́ще ст҃ѣ́й трⷪ҇цѣ . мᲂли́тасѧ ѡ҆ держа́вѣ сро́дникъ ва́шихъ бг҃ᲂꙋго́днѣ бы́ти , и҆ сн҃ᲂво́мъ рꙋ́с̾скимъ спасти́сѧ . =кᲂнда́къ . гла́съ , г҃ .= ~Вᲂсїѧ̀ дне́сь пресла́внаѧ па́мѧть ва́ю , бл҃гᲂро́днаѧ стрⷭ҇тᲂте́рпца хрⷭ҇то́ва , рᲂма́не и҆ дв҃де , сᲂзыва́ющи на́съ , к̾ пᲂхвале́нїю хрⷭ҇та̀ бг҃а на́шегѡ . тѣ́мъ притека́юще к̾ ра́цѣ мᲂще́й ва́ю , и҆сцѣле́нїѧ да́ръ прїе́млемъ , мл҃твами ва́ю ст҃а́ѧ . ва́бо бжⷭ҇твенаѧ врача̀ є҆ста̀ .

\[к҃є\] ᲂ=у҆спе́нїе ст҃ы́ѧ а҆́нны , мт҃ре ст҃ы́ѧ бцⷣы .= С=т҃ы́хъ же́нъ , ѻ҆лимпїа́ды и҆ є҆в̾праѯі́и . трᲂпа́рь . гла́съ , д҃ .= ~Жи́знь ро́ждьшꙋю рᲂдила̀ є҆сѝ чи́стꙋю бж҃їю мт҃рь , бг҃ᲂмꙋ́драѧ а҆́ннᲂ . тѣ́мже в̾ пᲂко́й нбⷭ҇ныи , и҆дѣ́же веселѧ́щимсѧ є҆́сть житїѐ в̾ сла́вѣ , ра́дꙋющисѧ ны́нѣ преста́висѧ . чтꙋ́щимъ тѧ̀ любо́вїю , прегрѣше́нїемъ прᲂсѧ́щи ѡ҆чище́нїѧ приснᲂбл҃же́ннаѧ . =кᲂнда́къ . гла́съ , в҃ .= ~Пра́ѻ҆ц҃ъ хрⷭ҇то́вѣхъ , па́мѧть пра́зднꙋюще , си́хъ вѣ́рᲂю прᲂсѧ́ще по́мᲂщь , и҆зба́витисѧ всѣ́мъ ѿ всѧ́кїѧ ско́рби зᲂвꙋ́щимъ , бг҃ъ на́шъ бꙋ́ди с̾ на́ми , и҆́же си́хъ прᲂславле́и ꙗ҆́кᲂже и҆зво́ли .

=🕂= П=рпⷣбнагѡ ѻ҆ц҃а на́шегѡ мака́рїѧ , желтᲂво́д скагѡ и҆ ᲂу҆́нежьскагѡ но́вагѡ чꙋдᲂтво́рца . трᲂпа́рь . гла́съ , є҃ .= ~Дне́сь гра́дъ тво́й га́личь тᲂбо́ю хва́литсѧ . в̾кᲂнцѣ́хъ бо є҆гѡ̀ пресвѣ́тло ꙗ҆́кѡ ве́лїе сл҃нце вᲂсїѧ́лъ є҆сѝ . и҆ чꙋдесы̀ ᲂу҆́бѡ свᲂи́ми прпⷣбне мака́рїе всѧ̀ ѡ҆зари́лъ є҆сѝ . и҆ ны́нѣ мᲂли́сѧ гдⷭ҇ви , и҆зба́витисѧ дш҃а́мъ на́шимъ ѿ пре́лести вра́жїѧ , и҆ спасти́сѧ гра́дꙋ твᲂемꙋ̀ ѿ пᲂга́нскагѡ наи́тїѧ . =кᲂнда́къ . гла́съ , и҃ .= ~Втᲂры́и мѡѷсе́й ꙗ҆ви́лсѧ є҆сѝ прпⷣбне . ѻ҆́нъ бо жезло́мъ мо́ре раздѣлѝ , ты́же стра́сти ꙗ҆́кѡ а҆мали́ка пᲂбѣдѝ . и҆ непрᲂхо́днꙋю пꙋсты́ню , немѧте́жнымъ ᲂу҆мо́мъ прᲂше́лъ є҆сѝ . в̾не́йже мᲂли́твами свᲂи́ми ве́лїе чꙋ́до сᲂтвᲂри́лъ є҆сѝ . гла́дныѧ лю́ди , до и҆з̾ѡ҆би́лїѧ прекᲂрми́лъ є҆сѝ . и҆ ны́нѣ мᲂли́сѧ гдⷭ҇ви , пᲂда́ти всѣ́мъ печа́льнымъ ᲂу҆тѣше́нїе , мака́рїе ѻ҆́ч҃е прⷭ҇нᲂпа́мѧтне , и҆́же га́личестѣй странѣ̀ , и҆ все́й рꙋ́с̾скᲂй землѝ пᲂхвала̀ и҆ ᲂу҆тверже́нїе .

\[к҃ѕ\] С=т҃а́гѡ сщ҃еннᲂмч҃нка є҆рмᲂла́ѧ , и҆ и҆́же съ ни́мъ . трᲂпа́рь . гла́съ , д҃ .= ~И҆ нра́вᲂмъ прича́ст никъ , и҆ престо́лᲂмъ намѣ́стникъ , а҆пⷭ҇лѡмъ бы́въ . дѣѧ́нїемъ ѡ҆брѣ́те бг҃ᲂдх҃нᲂве́нне , бг҃ᲂвидѣ́нїѧ вᲂсхо́дъ . сегѡ̀ ра́ди сло́во и҆́стины и҆справлѧ́ѧ , за вѣ́рꙋ пᲂстрада́лъ є҆сѝ до́крᲂве , сщ҃еннᲂмч҃нче є҆рмᲂла́е . мᲂлѝ хрⷭ҇та̀ бг҃а , спасти́сѧ дш҃а́мъ на́шимъ . =кᲂнда́къ . гла́съ , д҃ .= ~Ꙗ҆́кѡ ст҃ль бл҃гᲂче́стнѡ по́живъ , и҆ сщ҃е́нно мꙋче́нїѧ вѣне́цъ прїѧ́тъ . и҆́дᲂльскїѧ же́ртвы пᲂгаси́въ . до́брыи па́стырь хрⷭ҇то́вꙋ ста́дꙋ бы́сть премꙋ́дре , и҆ пантеле́ймᲂнꙋ и҆́стинныи ᲂу҆чи́тель . сегѡ̀ ра́ди пᲂчита́емъ тѧ пѣ́сньми вᲂпїю́ще , ѿ бѣ́дъ и҆зба́ви на́съ прⷭ҇нѡ мл҃твами сѝ , є҆рмᲂла́е ѻ҆́ч҃е на́шъ .

\[к҃з\] С=т҃а́гѡ великᲂмꙋ́ченика пантеле́ймᲂна . трᲂпа́рь . гла́съ , г҃ .= ~Страстᲂте́рпче ст҃ы́и , и҆ цѣле́бниче пантеле́ймᲂне , мᲂлѝ млⷭ҇тиваго бг҃а , да грѣхо́въ ѡ҆ставле́нїе пᲂда́стъ дш҃а́мъ на́шимъ . =кᲂнда́къ . гла́съ , є҃ .= ~Пᲂдо́бникъ сы́и млⷭ҇тивᲂмꙋ , и҆ и҆сцѣле́нїемъ бл҃гᲂда́ть прїе́мъ , стрⷭ҇тᲂте́рпче и҆ мч҃нче хрⷭ҇та̀ бг҃а пантеле́ймᲂне , мл҃твами твᲂи́ми , дш҃ъ на́шихъ недꙋ́ги и҆сцѣлѝ , ѿгᲂнѧ́ѧ при́снѡ ра́тника сᲂбла́зны , ѿ вᲂпїю́щихъ непреста́ннѡ , спасѝ на́съ гдⷭ҇и .

=🕂= С=т҃а́гѡ бл҃же́ннагѡ и҆ ᲂу҆ро́дивагѡ хрⷭ҇та̀ ра́ди нико́лы кᲂча́нᲂва нᲂвгᲂро́дскагѡ чꙋдᲂтво́рца . трᲂпа́рь . гла́съ , и҃ .= ~Терпѣ́нїемъ свᲂи́мъ и҆ мꙋ́жествᲂмъ хрⷭ҇та̀ ра́ди , во ᲂу҆ро́дство претвᲂри́всѧ бл҃же́нне нико́лае . хꙋ́дᲂсть ри́знꙋю и҆мѣ́ѧ , и҆ тѧ́гᲂсть ва́ра дневна́гѡ пᲂне́слъ є҆сѝ , и҆ мра́зы зи́мныѧ терпѧ̀ . и҆ ны́нѣ в̾ вы́шнихъ трⷪ҇цѣ пред̾стᲂѧ̀ , и҆ на́мъ прихᲂдѧ́щимъ с̾ вѣ́рᲂю , к̾ ра́цѣ мᲂще́й твᲂи́хъ и҆сцѣле́нїе пᲂдава́еши , твᲂѐ ᲂу҆спе́нїе че́стнѡ сла́вѧщимъ . и҆ мо́лиши хрⷭ҇та̀ бг҃а , спасти́сѧ дш҃а́мъ на́шимъ . =кᲂнда́къ . гла́съ , д҃ .= ~Ꙗ҆́кѡ а҆ндре́ѧ бл҃же́ннагѡ ᲂу҆чени́къ и҆ наслѣ́дникъ бы́лъ є҆сѝ . и҆ тᲂго́ же стᲂпа́мъ пᲂслѣ́дꙋѧ , ᲂу҆ро́дивыи нико́лае кᲂча́нᲂвъ , и҆ па́ки ѿ мирскі́ѧ ча́ди ᲂу҆ничиже́нїе и҆ пха́нїе прїе́млѧ . и҆ ѡ҆ и҆́хже сᲂгрѣше́нїи хрⷭ҇тꙋ̀ бг҃ꙋ мᲂлѧ́сѧ . и҆ по честнѣ́мъ ти ᲂу҆спе́нїи , вели́кїи но́въ гра́дъ и҆мѣ́ѧ мо́щи твᲂѧ̀ в̾ себѣ̀ , ꙗ҆́кѡ неи҆стᲂщи́мᲂе сᲂкро́вище . и҆ пᲂдае́ши и҆сцѣле́нїе , вѣ́рᲂю к̾ ра́цѣ мᲂще́й твᲂи́хъ прихᲂдѧ́щимъ , и҆ ᲂу҆спе́нїе твᲂѐ че́стнѡ сла́вѧщимъ .

\[к҃и\] С=т҃ы́хъ а҆пⷭ҇лъ , про́хᲂра и҆ никанѡ́ра , ти́мѡна и҆ парме́на . кᲂнда́къ . гла́съ , а҃ .= ~Дїа́кᲂни честні́и , и҆ самᲂви́дцы сло́вꙋ , и҆ сᲂсꙋ́ди и҆з̾бра́ннїи ꙗ҆ви́стесѧ вѣ́ры , никанѡ́ре и҆ про́хᲂре , парме́нᲂ , и҆ ти́мѡне сла́внїи . тѣ́мъ дне́сь сщ҃е́ннꙋю па́мѧть ва́шꙋ пра́зднꙋемъ , в̾ весе́лїи срⷣца ва́съ ᲂу҆блажа́юще .

=🕂= Ꙗ҆=вле́нїе чꙋдᲂтво́рныѧ и҆ко́ны смᲂле́нскїѧ , прест҃ы́ѧ влⷣчцы на́шеѧ бцⷣы , и҆ при́снѡ дв҃ы мр҃і́и , чⷭ҇тна́гѡ и҆ сла́внагѡ є҆ѧ̀ ѻ҆диги́трїѧ . трᲂпарѝ . гла́съ , д҃ . Къ= бцⷣѣ прилѣ́жнѡ ны́нѣ притеце́мъ грѣ́шнїи , со смире́нїемъ припа́дающе и҆ пᲂкаѧ́нїемъ , вᲂпїю́ще и҆з̾ глꙋбины̀ дш҃е́вныѧ , влⷣчце пᲂмᲂзѝ милᲂсе́рдᲂвавши наны̀ . пᲂтщи́сѧ ꙗ҆́кѡ и҆з̾гиба́емъ ѿ мно́жества грѣхо́въ . не ѿвратѝ ра́бъ свᲂи́хъ то́щъ . тебе́ бо є҆ди́нꙋ пᲂмо́щницꙋ и҆́мамы . =сла́ва , и҆ ны́нѣ , бᲂⷢ҇ . Не= ᲂу҆мᲂлчи́мъ никᲂгда́же бцⷣе си́лы твᲂеѧ̀ глаго́люще , мы̀ ᲂу҆́бѡ недᲂсто́йнїи . а҆́ще небы̀ ты̀ пред̾стᲂѧ́ла мᲂлѧ́щисѧ заны̀ , кто́ бы на́съ и҆зба́вилъ ѿ тᲂли́кихъ бѣ́дъ , кто́ ли бы̀ на́съ сᲂхрани́лъ и҆ до ны́нѣ свᲂбо́дны . не ѿстꙋ́пимъ ѿ тебѐ влⷣчце , свᲂѧ̀ рабы̀ на́съ спаса́й ѿ всѧ́кїѧ бѣды̀ , є҆ди́на бл҃гᲂслᲂве́наѧ . =кᲂнда́къ . гла́съ , ѕ҃ . Не= и҆́мамы и҆ны́ѧ по́мᲂщи , не и҆́мамы и҆ны́ѧ наде́жды , ра́звѣ тебѐ влⷣчце . ты̀ на́мъ пᲂмᲂзѝ , на тебе́ сѧ надѣ́емъ , и҆ тᲂбо́юсѧ хва́лимъ , твᲂи́ бо є҆смы̀ рабѝ , дасѧ̀ непᲂстыди́мъ . =дрꙋгі́и , кᲂнда́къ . гла́съ , то́йже .= ~Застꙋ́пнице хрⷭ҇тїа́нѡмъ непᲂсты́днаѧ , хᲂда́таице къ твᲂрцꙋ̀ непрело́жнаѧ , непре́зри грѣ́шныхъ мᲂле́нїѧ гла́сы , но пред̾варѝ ꙗ҆́кѡ бла́га на́ пᲂмᲂщь на́шꙋ , вѣ́рнѡ вᲂпїю́щихъ тѝ . ᲂу҆скᲂрѝ на мᲂли́твꙋ , и҆ пᲂтщи́сѧ на ᲂу҆мᲂле́нїе , застꙋпа́ющи прⷭ҇нѡ бцⷣе чтꙋ́щихъ тѧ̀ .

\[к҃ѳ\] С=т҃а́гѡ мꙋ́ченика кали́нника . кᲂнда́къ . гла́съ , в҃ .= ~Вы́шнюю красᲂтꙋ̀ ны́нѣ наслѣ́дствᲂва , хрⷭ҇то́вы бо любвѐ свѣ́тлѡ раз̾жиза́емь ѻ҆гне́мъ кали́нниче . є҆мꙋ́же и҆ ны́нѣ пред̾стᲂи́ши , непреста́ннѡ мᲂлѧ̀ ѡ҆ всѣ́хъ на́съ .

=🕂= Р=жⷭ҇твᲂ̀ и҆́же во ст҃ы́хъ ѻ҆ц҃а на́шегѡ нико́лы , а҆рхїєпⷭ҇кпа мирликі́йскагѡ чꙋдᲂтво́рца . трᲂпа́рь . гла́съ , д҃ .= ~Та́йно дерзнᲂве́нїе ᲂу҆пᲂдо́билсѧ є҆сѝ мꙋ́дре , цр҃ѧ бо ѡ҆бличи́лъ є҆сѝ . а҆́гг҃лѡмъ двᲂкра́ты и҆зба́ви трѝ мꙋ́жи ѿ сме́рти . тѣ́мъ по ᲂу҆спе́нїи твᲂе́мъ сїѧ́еши чꙋдесы̀ . ѻ҆́ч҃е на́шъ ст҃лю нико́лае . мᲂлѝ хрⷭ҇та̀ бг҃а спасти́сѧ дш҃а́мъ на́шимъ . =дрꙋгі́и , трᲂпа́рь . гла́съ , д҃ .= ~Чꙋ́днᲂе и҆ сла́внᲂе ржⷭ҇твᲂ̀ твᲂѐ . ст҃лю нико́лае . цр҃кви дне́сь правᲂсла́вныхъ свѣ́тло пра́зднꙋетъ . и҆́бо стᲂѧ́нїемъ но́гꙋ твᲂе́ю ꙗ҆ви́ тѧ гдⷭ҇ь . и҆ прᲂвᲂзвѣстѝ бы́ти свѣти́льника . и҆ ᲂу҆чи́телѧ ми́рѧнᲂмъ . ве́сь ми́ръ ѡ҆бᲂгаща́юща и҆ прᲂсвѣща́юща чꙋдесы̀ . тѣ́мъ вᲂпїе́мъ ти мᲂлѝ хрⷭ҇та̀ бг҃а спасти́сѧ дш҃а́мъ на́шимъ . =тре́тїи , трᲂпа́рь . гла́съ , г҃ .= ~Ꙗ҆́кѡ драгᲂцѣ́ннᲂе бᲂга́тство прїи́де к̾ на́мъ ѿ вели́кїѧ рѣкѝ вѧ́тки . в̾ црⷭ҇твꙋющїи се́й гра́дъ на́шъ мᲂсквꙋ̀ , чтⷭ҇на́ѧ и҆ко́на ѻ҆́браза твᲂегѡ̀ ст҃лю нико́лае . и҆ мно́гаѧ ᲂу҆́бѡ чꙋдеса̀ в̾ прише́ствїи свᲂе́мъ сᲂтвᲂрѝ , бᲂлѧ́щїѧ и҆сцѣлѝ . и҆ всѧ̀ чл҃ки ᲂу҆дивѝ , сегᲂ̀ ра́ди пᲂвелѣ́нїемъ самᲂде́ржца цр҃ѧ списа́сѧ с̾ неѧ̀ сїѧ̀ чтⷭ҇на́ѧ и҆ко́на твᲂѧ̀ . на прᲂсвѣще́нїе и҆ мᲂле́нїе всѣ́мъ лю́демъ . цр҃ьска гра́да , ю҆́же дне́сь зри́мъ и҆ пᲂклᲂнѧ́емсѧ є҆́й . мᲂлѧ́ще тѧ таи́нника хрⷭ҇то́ва . мᲂлѝ ст҃е ѡ҆ всѣ́хъ на́съ . дарᲂва́ти на́мъ ми́ръ , и҆ ве́лїю млⷭ҇ть . =кᲂнда́къ . гла́съ , д҃ . Въ= ми́рѣхъ рᲂжде́исѧ ст҃лю нико́лае . ѿ бл҃га́го ко́рени бг҃ᲂлюби́ваго ѻ҆ц҃а феѡ́фана . и҆з̾ лᲂже́снъ ѿ бл҃гᲂнра́вныѧ ᲂу҆тро́бы ма́тери свᲂеѧ̀ но́ны . прᲂразꙋмѣ́лъ є҆сѝ пꙋ́ть спасе́нїе и҆спо́лнисѧ мно́жество чꙋде́съ . прпⷣбенъ бы́въ . сегѡ̀ ра́ди ѡ҆ст҃и́сѧ и҆ ꙗ҆ви́сѧ ве́лїи таи́нникъ бж҃їѧ бл҃гᲂда́ти . =дрꙋгі́и , кᲂнда́къ . гла́съ , г҃ .= ~Вели́къ ѡ҆брѣ́тесѧ в̾ бѣда́хъ ты̀ пᲂмо́щникъ . ст҃лю хрⷭ҇то́въ нико́лае . и҆ пᲂчита́етъ тѧ всѧ̀ вселе́ннаѧ . ꙗ҆́кѡ пресла́внаго застꙋ́пника . и҆збавлѧ́ющаго всѣ́хъ призыва́ющихъ тѧ . во всѧ́кихъ ско́рбѣхъ и҆ ѡ҆бстᲂѧ́нїихъ ты́ бо спаса́еши непᲂви́нныѧ ѿ сме́рти . ꙗ҆́кѡ чꙋдᲂтво́рецъ и҆зѧ́щенъ преди́венъ и҆ млⷭ҇тивъ .

\[л҃\] С=т҃ы́хъ а҆пⷭ҇лъ , си́лы и҆ силꙋа́на , и҆ и҆́же с̾ ни́ми . трᲂпа́рь . гла́съ , г҃ .= ~А҆пⷭ҇ли ст҃і́и , мᲂли́те млⷭ҇тивагѡ бг҃а , да грѣхо́въ ѡ҆ставле́нїе пᲂда́стъ дш҃а́мъ на́шимъ . =кᲂнда́къ . гла́съ , д҃ .= ~Ло́зїе ꙗ҆ви́стесѧ хрⷭ҇то́ва винᲂгра́да , гро́здїе принᲂсѧ́ще мꙋ́дрїи в̾ дᲂбрᲂдѣ́телехъ , винᲂ̀ на́мъ спасе́нїѧ и҆стᲂча́юще . є҆мꙋ́же причаща́ющесѧ весе́лїѧ и҆спᲂлнѧ́ютсѧ , пра́зднꙋющїи всечестнꙋ́ю ва́шꙋ па́мѧть , в̾ ню́же мᲂли́тесѧ ѡ҆ ѡ҆ставле́нїи грѣхо́въ на́мъ , гдⷭ҇ни а҆пⷭ҇ли .

\[л҃а\] П=ред̾пра́зднество честна́гѡ и҆ живᲂтво рѧ́щагѡ крⷭ҇та̀ .= С=т҃а́гѡ пра́веднагѡ є҆вдᲂки́ма . трᲂпа́рь , ст҃о́мꙋ . гла́съ , д҃ .= ~Ѿ землѝ вᲂзва́выи тѧ̀ к̾ вѣ́чнымъ ѻ҆би́телемъ , сᲂблюда́етъ и҆ по сме́рти невреди́мо тѣ́ло твᲂѐ ст҃е є҆вдᲂки́ме . ты́бо в̾ цѣлᲂмꙋ́дрїи , и҆ чистᲂтѣ̀ житїѧ̀ бл҃же́нне по́жилъ є҆сѝ , не ѡ҆сквернѝ тѣ́лᲂ . тѣ́мже со дерзнᲂве́нїемъ , мᲂлѝ хрⷭ҇та̀ бг҃а спасти́сѧ на́мъ . =сла́ва , и҆ ны́нѣ . трᲂпа́рь , крⷭ҇тꙋ̀ . гла́съ , а҃ .= ~Спасѝ гдⷭ҇и лю́ди свᲂѧ̀ , и҆ бл҃гᲂслᲂвѝ дᲂстᲂѧ́нїе свᲂѐ , пᲂбѣ́ды держа́ве рᲂсси́йстей на сᲂпрᲂти́вныѧ да́рꙋй , и҆ свᲂѧ̀ сᲂхранѧ́ѧ крⷭ҇то́мъ лю́ди . =кᲂнда́къ , ст҃о́мꙋ . гла́съ , в҃ .= ~Вы́шнихъ жела́ѧ , с̾ вы́шними сᲂвᲂкꙋплѧ́ѧсѧ , и҆ кᲂлесни́цꙋ ѻ҆́гненꙋ , бжⷭ҇твеными вᲂсхᲂжде́ньми , дᲂбрᲂдѣ́телей сᲂверши́лъ є҆сѝ дш҃ꙋ , пребл҃же́нне є҆вдᲂки́ме . на землѝ по́живъ ꙗ҆́кѡ беспло́тенъ , зижди́телю всѣ́хъ бл҃гᲂꙋгᲂди́лъ є҆сѝ . =кᲂнда́къ , крⷭ҇тꙋ̀ . гла́съ , д҃ .= ~Вᲂзнесы́исѧ на́ крⷭ҇тъ во́лею , тезᲂи҆мени́тᲂмꙋ нн҃ѣ гра́дꙋ твᲂемꙋ̀ , щедро́ты твᲂѧ̀ да́рꙋй хрⷭ҇тѐ бж҃е . вᲂзвеселѝ си́лᲂю свᲂе́ю , держа́вꙋ рᲂсси́йскꙋю , пᲂбѣ́ды даѧ̀ є҆́й на сᲂпᲂста́ты . пᲂсо́бїе и҆мꙋ́щꙋ твᲂѐ ѻ҆рꙋ́жїе , ми́рꙋ непᲂбѣди́мꙋю пᲂбѣ́дꙋ .

